[
  {
    "title": "Rotterdams bedrijf brengt zonne-energie naar zeeschepen – Samenwerking met TNO en Vertom – Forse reductie mogelijk",
    "content": "Het Rotterdamse bedrijf Wattlab introduceert een modulair en schaalbaar systeem van dek-gemonteerde zonnepanelen voor de zeevaart. De panelen zorgen volgens de specialist in maritieme zonne-energie voor een aanzienlijke besparing op brandstofverbruik en CO2-uitstoot.\n\nHet bedrijf, dat werd opgericht in 2017, richtte zich de eerste jaren op de binnenvaart met het Solar Flatrack-systeem, een modulair energiesysteem met verplaatsbare en stapelbare zonnepanelen en geïntegreerde omvormers. Inmiddels zijn de panelen geïnstalleerd op meer dan 25 binnenvaartschepen.\n\nMet de ambitie om brandstofkosten voor zeevarende reders te verlagen en de verduurzaming van de sector te versnellen, breidt Wattlab nu uit naar de zeevaart met SolarDeck, legt Bo Salet, ceo van Wattlab uit.\n\n“Bij het ontwerpen van SolarDeck hebben we steeds de eisen van reders centraal gesteld. We weten: tijd is geld. Daarom is SolarDeck binnen minimale tijd te installeren dankzij twistlock-containeraansluitingen.\" Als het dek wordt gebruikt door offshore windturbinebladen, dan kan het systeem worden opgeslagen in een 20-voets container, waardoor het dek weer beschikbaar is voor vracht.\n\nSolarDeck is ontwikkeld en uitvoerig getest in samenwerking met TNO en rederij Vertom. Wattlab werkte de afgelopen 18 maanden aan de ontwikkeling en praktijkproeven aan boord van Vertom’s 7.280 dwt general cargo-schip Anette. Het project werd mede gefinancierd door het Just Transition Fund (JTF) van de Europese Unie. De testresultaten zijn positief.\n\n“SolarDeck presteert goed in de zwaardere omstandigheden van de kustvaart, zoals zout, wind en golfslag,” legt Salet uit. “Zout water stroomt gemakkelijk weg van de panelen, waardoor er geen zoutkorst kan ontstaan. De opgewekte energie ligt op het verwachte niveau. Bovendien is het systeem robuust genoeg om stormen en dagelijks gebruik op een zeeschip aan te kunnen – met behoud van veiligheid.”\n\nOp basis van de testresultaten met de Annette (119 m x 14 m), voorspelt Wattlab een jaarlijkse besparing van 20 ton brandstof en 68 ton CO₂ voor dit type coaster. Deze cijfers hebben een duidelijke invloed op EEXI- en CII-scores, en leveren directe voordelen op binnen de FuelEU Maritime en EU ETS-kaders. Voor grotere schepen zijn de potentiële besparingen nog aanzienlijk groter.\n\n“We zijn erg blij met de testresultaten en zijn enthousiast om SolarDeck nu te kunnen introduceren in de zeevaart – en om reders te laten zien wat dit systeem voor hun operatie kan betekenen,” zegt Salet. SolarDeck is volgens de ceo niet alleen een groene upgrade, maar met een terugverdientijd van 3 tot 5 jaar ook een slimme investering.\n\nREDACTEUR LOGISTIEK.NL",
    "url": "https://www.logistiek.nl/202858/rotterdams-bedrijf-brengt-zonne-energie-naar-zeeschepen"
  },
  {
    "title": "DHG start op risico met bouw van mega-dc met eigen terminal in Oss – Vice Versa neemt deel in gebruik na brand – Multimodaal Smartlog Oss – Volledig elektrisch",
    "content": "Logistiek vastgoedontwikkelaar DHG start op risico met de bouw van Smartlog Oss, een grootschalig nieuw distributiecentrum van 50.000 vierkante meter, verdeeld over drie units. Het complex wordt naar verwachting opgeleverd in het tweede kwartaaal van 2026. Een deel van het terrein, 3,5 hectare, is inmiddels verkocht aan logistiek dienstverlener Vice Versa.\n\nDe ontwikkeling van het nieuwe logistieke complex van DHG vindt plaats aan de Maaskade 17 op bedrijventerrein De Elzenburg in Oss en wordt naar verwachting opgeleverd in het tweede kwartaal van 2026. Het project wordt gebouwd door Bouwbedrijf Vrolijk.\n\nDe locatie – een voormalige terminal met eigen kade – is sinds 2012 in handen van de logistiek vastgoedontwikkelaar en kwam beschikbaar na de verplaatsing van de nabijgelegen VBI-fabriek naar Koudekerk, een gevolg van een recente sale-and-leasebacktransactie waarbij DHG een nieuwe productielocatie voor VBI realiseert. Daarmee kwam 10,6 hectare aan de Maaskade vrij voor herontwikkeling.\n\nEen deel van het terrein, 3,5 hectare, is inmiddels verkocht aan logistiek dienstverlener Vice Versa. Die na een verwoestende brand vorig jaar op zoek was naar een nieuwe locatie om haar activiteiten voort te zetten.\n\nOp de resterende 7,1 hectare ontwikkelt DHG nu Smartlog Oss, onderdeel van het bredere Smartlog-concept van het bedrijf. De nieuwe locatie beschikt dus ook over een eigen kade, die ook beschikbaar blijft voor toekomstige huurders. Daarmee biedt het terrein uitstekende multimodale ontsluitingsmogelijkheden voor logistieke gebruikers.\n\nSmartlog Oss wordt volledig gerealiseerd volgens de DHG TwoZero-standaard, het interne duurzaamheidslabel van de ontwikkelaar. Dat betekent: een volledig elektrisch complex, dat energie levert aan de omgeving, voorzien is van zonnepanelen en gebouwd wordt volgens de Breeam Excellent-normering. Daarmee is het pand gericht op toekomstbestendige en milieuvriendelijke exploitatie, in lijn met de groeiende ESG-eisen binnen logistiek vastgoed.\n\nMet deze ontwikkeling breidt DHG zijn actieve pijplijn van Smartlog-projecten verder uit. De ontwikkelaar heeft momenteel ruim 800.000 vierkante meter aan moderne distributiecentra in ontwikkeling op locaties zoals Doetinchem, Rotterdam, Heerenveen, Hellevoetsluis, Lelystad, Vlissingen en nu dus ook Oss.\n\nREDACTEUR LOGISTIEK.NL",
    "url": "https://www.logistiek.nl/202851/dhg-start-op-risico-met-bouw-van-mega-dc-met-eigen-terminal-in-oss"
  },
  {
    "title": "Nippon breidt uit in Nederland met nieuw dc West-Brabant – Groeistrategie in Nederland",
    "content": "De wereldwijd opererende logistiek dienstverlener Nippon Express breidt zijn aanwezigheid in Nederland uit met de huur van een modern logistiek complex van zo'n 12.500 vierkante meter in Oud-Gastel. De locatie moet een belangrijke rol gaan spelen in de verdere groei van het bedrijf in de regio West-Brabant.\n\nHet gehuurde pand aan Het Steeke 2 in Oud-Gastel, nabij Roosendaal, voldoet aan de hoge kwaliteitseisen die het Japanse Nippon Express stelt aan haar faciliteiten. De keuze voor deze locatie werd ingegeven door drie hoofdcriteria, zegt de logistiek dienstverlener. De snelle beschikbaarheid, de strategische ligging ten opzichte van logistieke knooppunten en de professionele uitstraling van het pand, inclusief de bestaande inrichting.\n\nMet deze nieuwe vestiging onderstreept Nippon Express zijn groeistrategie in Nederland. De ruimte biedt niet alleen operationele capaciteit, maar ook mogelijkheden voor toekomstige uitbreiding van de activiteiten. De logistiek dienstverlener heeft in Nederland onder andere vestigingen in Nijmegen, Rotterdam en Hoofddorp.\n\nDe transactie kwam tot stand onder begeleiding van vastgoedadviseur JLL, die de verhuurder vertegenwoordigde. Nippon Express werd geadviseerd door Schenk Makelaars Consultants.\n\nREDACTEUR LOGISTIEK.NL",
    "url": "https://www.logistiek.nl/202849/nippon-breidt-uit-in-nederland-met-nieuw-dc-west-brabant"
  },
  {
    "title": "Dachser gaat alleen nog elektrisch de Rotterdamse binnenstad in – Optimaliseren van stadsdistributie – Amsterdam volgt dit jaar",
    "content": "Dachser gaat alle leveringen in de Rotterdamse binnenstad voortaan uitvoeren met elektrische vrachtwagens. De e-trucks van de logistiek dienstverlener die de Rotterdamse zero-emissiezone inrijden, worden ingezet vanuit de Dachser-locatie in Waddinxveen.\n\nHoewel de door de gemeente Rotterdam ingevoerde ZE-zone die op 1 januari 2025 van start is gegaan nog een overgangsperiode kent, heeft Dachser ervoor gekozen om al eerder volledig emissievrij in de binnenstad te opereren.\n\nDe elektrische trucks zijn niet alleen lokaal emissievrij, maar bovendien een stuk stiller dan de dieselversies. Gepalletiseerde goederen worden bezorgd en opgehaald bij winkels, showrooms en kantoorgebouwen, waarbij tegelijkertijd de geluidsoverlast aanzienlijk wordt verminderd.\n\nDachser maakt gebruik van verschillende elektrische trucks. De eerste e-truck, een Volvo Electric FL 4x2, rijdt al meer dan tweeënhalf jaar dagelijks zijn route door hartje Rotterdam. De vloot bestaat verder uit een Renault D Z.E. e-truck. Deze elektrische vrachtwagens leggen respectievelijk 90 en 120 kilometer per dag af.\n\nMet een actieradius van ongeveer 240 kilometer kunnen beide modellen efficiënt leveringen verzorgen vanuit de Dachser-vestiging in Waddinxveen naar het centrum van Rotterdam. Als back-up is er een derde Volvo elektrische bakwagen beschikbaar die voornamelijk in Den Haag rijdt, maar die op piekdagen ook kan worden ingezet voor Rotterdam.\n\nDachser kiest bewust nu al voor emissievrije leveringen in het centrum van Rotterdam, benadrukt Ramon van Dilst, operations manager van Dachser in Waddinxveen. “Door nu deze stap te zetten, optimaliseren we onze stadsdistributie en doen we waardevolle ervaring op met elektrisch transport.”\n\nSteeds meer klanten vragen volgens Van Dilst al om duurzame logistieke oplossingen. “Met deze e-trucks verminderen we de CO2-uitstoot en geluidsoverlast, wat bijdraagt aan een betere levenskwaliteit in de stad. Wij blijven investeren in verdere verduurzaming en een toekomstbestendig logistiek netwerk.”\n\nRotterdam is inmiddels één van de achttien Europese steden waar het Dachser Emission-Free Delivery concept is geïmplementeerd in de dagelijkse logistieke operaties. Met een systeem dat is opgebouwd uit verschillende modules, zoals batterij-elektrische bestelwagens en vrachtwagens en elektrische cargofietsen, kan Dachser zich naar eigen zeggen aanpassen aan lokale omstandigheden. Door een combinatie van deze voertuigen worden alle zendingen naar een specifiek gebied standaard volledig emissievrij geleverd.\n\nNa de succesvolle implementatie in Rotterdam richt Dachser Nederland zich nu op Amsterdam als volgende stad voor emissievrije stadsdistributie. Het proces wordt nog dit jaar in gang gezet, zodat Dachser ook in de hoofdstad kan doorgroeien naar volledig emissievrij vervoer in de binnenstad.\n\nREDACTEUR LOGISTIEK.NL",
    "url": "https://www.logistiek.nl/202847/dachser-gaat-alleen-nog-elektrisch-de-rotterdamse-binnenstad-in"
  },
  {
    "title": "Groot-Brittannië blijft grootste handelspartner North Sea Port – Forse groei in handel met VK – Belangrijke bulkhaven – Containeroverslag – Focus op automotive",
    "content": "De goederenoverslag in North Sea Port is in het eerste kwartaal van dit jaar licht gestegen met 1 procent ten opzichte van dezelfde periode vorig jaar. Opvallend is dat Groot-Brittannië een steeds belangrijkere positie inneemt als handelspartner van de Zeeuws-Gentse haven.\n\nGedurende de eerste drie maanden van dit jaar sloegen de bedrijven in North Sea Port via de zeevaart 16,6 miljoen over, dat is 200.000 ton meer dan in Q1 2024. Deze stijging komt vooral door de overslag van vloeibare bulk en containers, andere segmenten noteerden een daling.\n\nNorth Sea Port is het 60 kilometer lange grensoverschrijdende havengebied dat zich uitstrekt van Vlissingen aan de Noordzee tot in Gent, 32 kilometer landinwaarts in België.\n\nOpvallend is dat tijdens het eerste kwartaal van 2025 de handel met Groot-Brittannië verder is toegenomen. De groei bedroeg bijna 10 procent (9,8%). Vorig jaar groeide het VK voor het eerst uit tot de belangrijkste handelspartner van bedrijven in North Sea Port.\n\nOok de handel met de Verenigde Staten nam in het eerste kwartaal nog toe (+11,5%), onder meer door een lichte stijging van de export (100.000 ton). De handel met Rusland nam, als gevolg van de toenemende EU-sancties, met -32% steeds verder af in vergelijking met het vorige kwartaal. Deze handel noteerde nog net 500.000 ton voor de eerste drie maanden.\n\nNorth Sea Port waarschuwt wel alvast voor het tweede kwartaal. Voorzichtigheid bij de cijfers is geboden want harde conclusies en effecten van de handelsoorlog met de VS en andere geopolitieke ontwikkelingen zijn immers nog niet zichtbaar in de cijfers over Q1.\n\nNorth Sea Port is vooral een bulkhaven waar droge en vloeibare bulk samen goed zijn voor maar liefst driekwart van de goederenoverslag via zeevaart. De overslag van vloeibare bulk laat met een toename van bijna 300.000 ton en een totaal van 3,9 miljoen ton een herstel zien ten opzichte van dezelfde periode vorig jaar (+7,8%). Dit betreft voornamelijk een toename van propaan en Nafta.\n\nDe overslag van droge bulk bedroeg in het eerste kwartaal 8,7 miljoen ton, in totaal 200.000 ton minder (-1,9%) dan in dezelfde periode vorig jaar. Deze daling doet zich wel voor na een fikse stijging van medio 2023 tot medio 2024. De krimp zit hem bij een brede groep aan bulkproducten, maar de overslag van ertsen en landbouwproducten laat juist een stijging zien.\n\nOok de containeroverslag in North Sea Port groeide in de eerste drie maanden van het jaar en kwam uit op 45.000 TEU, oftewel 500.000 ton (+33%). De overslag van stukgoed was goed voor 2,5 miljoen ton, wat een lichte daling was (-1,5%).\n\nVia de binnenvaart hebben de bedrijven in de eerste drie maanden van 2025 samen 15,3 miljoen ton aan goederen overgeslagen. Dat is 620.000 ton minder dan dezelfde periode vorig jaar (-3,9%). Deze daling is, net als bij de overslag via zeevaart, vooral zichtbaar bij droge bulk (zand en grind, ruwe mineralen). De vloeibare bulk bleef op hetzelfde niveau als in het eerste kwartaal van 2024.\n\nEen van de bedrijven die volop inzet op deze regio is Volvo Cars. De autofabrikant bereikte afgelopen week een belangrijke mijlpaal met de Europese productiestart van de EX30. Deze volledig elektrische kleine SUV wordt voortaan ook in de Belgische fabriek van de autobouwer in Gent gebouwd. Hiermee wordt het segment van de automotive in North Sea Port verder verstevigd.\n\nDe toevoeging van de Volvo EX30 aan de productielijn in Gent zal zo’n 350 banen creëren voor de fabriek, wat het totale aantal werknemers daar op bijna 6.600 brengt. Om de productie van de Volvo EX30 mogelijk te maken, investeerde de onderneming de laatste jaren zo’n 200 miljoen euro in de Belgische vestiging.\n\nDe grootste veranderingen waren het toevoegen van een volledig nieuw autoplatform, de installatie van 600 nieuwe en opgewaardeerde robots, de uitbreiding van de batterijfabriekshal, een nieuwe productielijn voor deuren en een nieuwe batterijassemblagelijn. De allereerste in Europa geproduceerde EX30 werd van de lijn gereden door onder meer de Belgische premier Bart De Wever en Europese Commissaris Wopke Hoekstra.\n\nREDACTEUR LOGISTIEK.NL",
    "url": "https://www.logistiek.nl/202844/groot-brittannie-blijft-grootste-handelspartner-north-sea-port"
  },
  {
    "title": "Ceva verdubbelt logistieke capaciteit in Turkije met overname – Strategische expansie in cruciale regio – Verdubbeling van magazijncapaciteit – Schaalvoordelen buiten Turkije – Vertrouwen in Turkije als logistieke hotspot",
    "content": "Ceva Logistics, onderdeel van de Franse CMA CGM Group, heeft de Turkse logistiek dienstverlener Borusan Tedarik overgenomen. Met de overname wil Ceva zijn positie in Turkije en de regio aanzienlijk versterken.\n\nDe overnameprijs van het Turkse Borusan Tedarik bedraagt voor Ceva 440 miljoen Amerikaanse dollar en is onder voorbehoud van gebruikelijke afrondingsvoorwaarden en goedkeuringen van toezichthouders.\n\nDe Turkse logistiek dienstverlener is actief in contractlogistiek, distributie van afgewerkte voertuigen, FTL- en LTL-vervoer, lucht- en zeevracht, en douaneafhandeling. In 2024 genereerde het bedrijf een omzet van 567 miljoen Amerikaanse dollar en telt het circa 4.000 medewerkers.\n\nMet de overname onderstreept het bedrijf zijn ambities in Turkije. Ceo Mathieu Friedberg:\n“Als wereldwijde top 5-speler in logistiek hebben we Turkije geïdentificeerd als een strategische groeimarkt. Door onze bestaande aanwezigheid te combineren met de expertise en activiteiten van Borusan Tedarik, kunnen we nog meer waarde leveren aan onze gezamenlijke klanten en sneller groeien dan de markt. Ceva wordt groter, sterker en slimmer, zodat we daarna sneller kunnen groeien.”\n\nCeva verwacht met de overname zijn bestaande magazijnoppervlak in Turkije met 570.000 vierkantemeter uit te breiden tot in totaal 1,2 miljoen vierkante meter. Daarnaast zullen de gecombineerde activiteiten bijna 1 miljoen binnenlandse transporten per jaar uitvoeren.\n\nOok de luchtvrachtcapaciteit van de logistiek dienstverlener in Turkije stijgt met 25 procent. Op het gebied van luchttransport behoort Ceva straks tot de top vijf in het land. Voor het vervoer van afgewerkte voertuigen (FVL) zal Ceva door de overname tot de drie grootste aanbieders in Turkije gaan behoren.\n\nDe deal omvat ook buitenlandse dochterbedrijven van Borusan Tedarik in Duitsland, Bulgarije, Hongkong en China, waarmee Ceva ook buiten Turkije extra schaalvoordelen behaalt. Borusan Tedarik bedient zowel internationale klanten als leidende binnenlandse bedrijven, die nu toegang krijgen tot het wereldwijde netwerk van de logistiek dienstverlener.\n\nDe overname past in de bredere groeistrategie van het bedrijf sinds het in 2019 werd overgenomen door CMA CGM. De logistiek dienstverlener integreerde eerder grote spelers als GEFCO, Ingram Micro CLS en recent nog Bolloré Logistics.\n\nVoor Borusan betekent de overname een volgende stap in een internationale transitie. “We hebben het overdrachtsproces van Borusan Tedarik - een van onze investeringen die aanzienlijke waarde toevoegt aan ons land en onze sector - ingezet richting Ceva Logistics, een wereldwijde aanbieder van geïntegreerde logistieke diensten. De onderneming werd 52 jaar geleden opgericht voor onze interne logistieke behoeften en is uitgegroeid tot een mondiale speler. Deze transactie zien we niet alleen als een zakelijke deal, maar ook als een krachtig signaal van internationaal vertrouwen in Turkije”, zegt Erkan Kafadar, ceo van Borusan Group.\n\nREDACTEUR LOGISTIEK.NL",
    "url": "https://www.logistiek.nl/202839/ceva-verdubbelt-logistieke-capaciteit-in-turkije-met-overname-borusan-tedarik"
  },
  {
    "title": "UPS schrapt banen door mindere pakketbezorging Amazon – Amazon-pakketten halveren – Fikse kostenbesparingen – UPS wil efficiënter werken",
    "content": "De Amerikaanse pakketbezorger UPS wil dit jaar ongeveer 20.000 banen schrappen. Ook is het bedrijf van plan tegen eind juni 73 faciliteiten te sluiten. Deze maatregelen volgen uit de aanhoudende teruggang in verzendvolumes van Amazon, dat jarenlang de grootste klant was van het logistieke concern. Dat meldt UPS bij de presentatie van zijn kwartaalcijfers.\n\nDe ingrijpende reorganisatie van UPS maakt deel uit van wat ceo Carol Tomé tijdens de presentatie omschrijft als 'de grootste netwerkherconfiguratie in de geschiedenis van het bedrijf'. De pakketgigant stemt zijn Amerikaanse netwerkcapaciteit af op de afbouw van het Amazon-volume en streeft naar een efficiënter en winstgevender netwerk. Volgens Tomé gebruikt UPS de ervaringen van de sluiting van elf vestigingen in 2024 als blauwdruk voor de komende operatie. De specifieke locaties die dit jaar verdwijnen zijn nog niet bekendgemaakt.\n\nIn januari kondigde het bedrijf al aan het aantal weinig winstgevende Amazon-pakketten dat het bezorgt in anderhalf jaar ruim te halveren. Met de herstructurering wil de pakketgigant dit jaar 3,5 miljard dollar aan kosten besparen, ongeveer 3,1 miljard euro. De focus verschuift naar winstgevendere zendingen. Uitgaande zendingen vanuit Amazon-fulfilmentcentra zijn volgens Tomé 'niet winstgevend voor het bedrijf en passen niet goed bij het netwerk'. Het bedrijf wil ook de gesloten panden en de goederen die erin staan, verkopen. De plannen moeten in 2027 worden afgerond. Wel zegt UPS actief te blijven met het verwerken van retourstromen en uitgaande zendingen die worden verstuurd door externe verkopers op Amazon.\n\nIn het eerste kwartaal van 2025 daalde het volume vanuit Amazon al met 16 procent, aldus financieel directeur Brian Dykes tijdens de presentatie. In het tweede kwartaal wordt eenzelfde daling verwacht, gevolgd door een afname van 30 procent in zowel het derde als vierde kwartaal.\n\nDe pakketverwerker verwacht dat de reorganisatie in totaal 3,5 miljard Amerikaanse dollar aan kostenbesparingen oplevert in 2025. In het eerste kwartaal is daarvan al 500 miljoen dollar gerealiseerd. Om het netwerk verder te stroomlijnen, leunt UPS steeds meer op geautomatiseerde sorteerhubs. Inmiddels wordt 64 procent van alle zendingen verwerkt via geautomatiseerde faciliteiten, een stijging van 4,5 procentpunt ten opzichte van vorig jaar.\n\nNu de groei van onlinebestellingen tijdens de coronapandemie voorbij is en het bezorgvolume afneemt, wil UPS efficiënter werken. De bezorgbranche kampt ook met de importheffingen van de Amerikaanse president Donald Trump. De heffingen leiden tot onzekerheid en zorgen over de wereldeconomie.\n\nDe pakketbezorger boekte afgelopen kwartaal een omzet van ongeveer 21,5 miljard dollar, 0,7 procent minder dan in het eerste kwartaal van 2024. De winst kwam uit op 1,2 miljard dollar, tegenover 1,1 miljard dollar in 2024. UPS gaf dinsdag geen nieuwe financiële vooruitzichten voor 2025 'gezien de huidige macro-economische onzekerheid', schrijft het persburesau.\n\nUPS heeft ongeveer 490.000 werknemers. De banenreductie zou daarmee zo'n 4 procent van het personeel raken. Het is nog onduidelijk hoe deze aankondiging UPS Nederland beïnvloedt.\n\nREDACTEUR LOGISTIEK.NL",
    "url": "https://www.logistiek.nl/202836/ups-schrapt-duizenden-banen-door-mindere-pakketbezorging-amazon"
  },
  {
    "title": "Iwell steekt miljoenen in uitrol slimme energieoplossingen Europa – Versnelling in Duitsland en het VK – Oproep aan logistieke bedrijven – Steun van impact-investeerders – Software en AI als motor",
    "content": "Het Utrechtse energietechnologiebedrijf Iwell, ontwikkelaar van slimme energiemanagementsoftware en batterijopslagsystemen, heeft in een nieuwe investeringsronde 27 miljoen euro opgehaald. De kapitaalinjectie stelt het bedrijf in staat om zijn internationale expansie te versnellen en zijn softwaregedreven energieoplossingen verder uit te rollen in sectoren als logistiek, transport en industrie.\n\nEnergieopslagleverancier Iwell ontwikkelt slimme Energy Management Systems (EMS) en Battery Energy Storage Systems (BESS) die bedrijven helpen om zelf opgewekte energie – zoals zonnestroom – op te slaan en strategisch in te zetten bij piekvraag of hoge tarieven. Daarmee worden energiekosten verlaagd en het net ontlast.\n\n“Hardware alleen is niet genoeg – zonder een slim EMS-platform is een batterij slechts een dure, domme doos met beperkt rendement. Er zijn talloze manieren om waarde uit een batterij te halen, maar je moet echt het specifieke klantprofiel begrijpen”, stelt ceo Jan Willem de Jong.\n\nDe oplossingen zijn met name relevant voor sectoren waar energiezekerheid cruciaal is. Zo werkt het energietechnologiebedrijf onder meer samen met DAF Trucks om klanten te ondersteunen bij de elektrificatie van wagenparken, ondanks de beperkte netcapaciteit. \"Dit zijn het soort partnerships die schaalvergroting op Europese niveau mogelijk maken\", voegt een woordvoerder van Iwell toe. In Nederland wachten op dit moment 12.000 bedrijven op een netaansluiting, zo blijkt uit cijfers van het Landelijk Actieprogramma Netcongestie.\n\nMet het verse kapitaal, opgehaald in een nieuwe investeringsronde onder leiding van investeerder Meridiam, via het Green Impact Growth Fund, met deelname van Invest-NL, Rabobank en bestaande aandeelhouders, breidt Iwell zijn aanwezigheid in landen als Duitsland en het Verenigd Koninkrijk uit.\n\nBeide markten kampen met ernstige netcongestie, wat slimme energieopslag tot een strategisch noodzaak maakt. Het Utrechtse bedrijf heeft daar inmiddels eigen kantoren en wil nu doorbouwen op de leidende positie die het in Nederland heeft, met meer dan 300 gerealiseerde projecten, aldus het bedrijf.\n\n\"In Nederland zijn we netcongestie-kampioen. Dat is niet leuk, maar dat zorgt er wel voor dat we inmiddels ook kampioen 'oplossing' zijn. In het buitenland lopen ze steeds meer tegen hetzelfde problemen aan, waar wij al kennis van hebben\", aldus de woordvoerder. Het bedrijf is in Nederland marktleider, stelt de woordvoerder. \"Een Europees marktleider is er nog niet.\" Iwell schrijft al zwarte cijfers, zegt de woordvoerder. De investering is dus niet van levensbelang, maar maakt de beoogde groei mogelijk.\n\nVoor logistieke ondernemingen, waar laadinfrastructuur, elektrische voertuigen en energiekosten samenkomen, biedt Iwell’s technologie naar eigen zeggen directe voordelen. De systemen maken voorspelbaar energieverbruik en buffering mogelijk, waardoor bedrijven minder afhankelijk zijn van netcapaciteit en prijspieken op de energiemarkt.\n\n“De elektrificatie van warmte en mobiliteit zet het net onder druk. De groei van AI en datacenters maakt die uitdaging alleen maar groter. Intelligente besturing van energiestromen is essentieel voor bedrijfscontinuïteit én duurzaamheid”, aldus De Jong.\n\nDe woordvoerder voegt toe: \"In de EU zijn we voor een groot deel afhankelijk van energie uit het buitenland en we komen er steeds meer achter dat dat niet wenselijk is. Dat maakt de stroomuitval in Spanje en Portugal deze week ook weer duidelijk. In de EU zijn er weinig fossiele brandstoffen, dus dan moet je inzetten op duurzame en Iwell maakt dat mede mogelijk.\"\n\nInvesteerders Meridiam en Invest-NL onderstrepen het strategische belang van Iwell’s technologie. Eric Rey, managing director bij Meridiam: “Het is voor ons duidelijk dat Iwell het potentieel heeft om een pan-Europese koploper te worden. Zij combineren technische expertise met praktische oplossingen voor complexe energievraagstukken.”\n\nOok Wouter van Westenbrugge van Invest-NL ziet grote kansen: “Iwell speelt een sleutelrol in de ontwikkeling van een flexibeler en toekomstbestendig energiesysteem. Hun technologie stelt bedrijven in staat om actief bij te dragen aan de energietransitie, zonder de betaalbaarheid en betrouwbaarheid uit het oog te verliezen.”\n\nEen aanzienlijk deel van de investering wordt gebruikt om de softwarecomponenten van het bedrijf verder te ontwikkelen, inclusief AI-functionaliteit voor datagedreven energiemanagement. Daarmee wil het bedrijf niet alleen blijven innoveren, maar ook zijn voorsprong behouden in de snelgroeiende markt voor slimme energieopslag.\n\nDe Jong besluit: “Deze investering is een mijlpaal. Energie-onafhankelijkheid is actueler dan ooit. Het draait om het versterken van de energiezekerheid van Europese bedrijven én ervoor zorgen dat de schoonste kilowattuur ook de goedkoopste is.”\n\nREDACTEUR LOGISTIEK.NL",
    "url": "https://www.logistiek.nl/202831/iwell-haalt-miljoenen-op-voor-uitrol-slimme-energieoplossingen-in-europa"
  },
  {
    "title": "IT-hardwarespecialist vestigt nieuwe logistieke thuisbasis in Hoofddorp – Ruimte om te groeien – Centraal distributiecentrum met automatisering – Duurzaam en toekomstgericht ontwerp",
    "content": "Op donderdag 17 april heeft Taurus Group, leverancier van IT-hardware en datacenteroplossingen, officieel de eerste paal geslagen voor haar nieuwe Nederlandse hoofdkantoor en logistieke hub op bedrijvenpark De President 1.2 in Hoofddorp. De nieuwe locatie, die medio 2026 in gebruik wordt genomen, zal fungeren als centraal distributiecentrum voor de Nederlandse markt.\n\nOnder toeziend oog van wethouder van Haarlemmermeer Marja Ruigrok, ontwikkelaar SADC en bouwbedrijf Aan de Stegge Twello werd de eerste paal geslagen van het nieuwe duurzame en multifunctionele pand van het internationaal opererende IT-hardwarebedrijf Taurus Group (Taurus), waarin zowel kantoor- als logistieke activiteiten worden geïntegreerd. Taurus verhuist met het nieuwe hoofdkantoor binnen de gemeente Haarlemmermeer, van Schiphol-Rijk naar bedrijventerrein De President, in Hoofddorp.\n\nHet nieuwe pand markeert een belangrijke stap voor de Nederlandse groeiambities van het IT-hardwarebedrijf. Het bedrijf is gespecialiseerd in de levering van opslag-, server- en netwerkapparatuur voor datacenters, cloud-omgevingen en industriële IT-toepassingen en werd in 2005 opgericht in Nederland. Het bedrijf heeft inmiddels vestigingen in België, Duitsland, Hongkong, India en Noord-Amerika.\n\n\"Deze nieuwe faciliteit zal een symbool zijn van innovatie, duurzaamheid, samenwerking en leiderschap, en belichaamt de kernwaarden die ons dagelijks inspireren”, aldus Arun Garg, oprichter en ceo van Taurus Group.\n\nHet nieuwe pand in Hoofddorp, met zo’n 3.100 vierkante meter aan logistieke ruimte, wordt het centrale distributiecentrum voor de Nederlandse markt, laat het bedrijf weten. Taurus zal de locatie gebruiken als hoofdvestiging, maar blijft ook samenwerken met externe logistieke partners (3PL), zoals de huidige partner L&A Freight BV, vooral tijdens piekperiodes.\n\nDe logistieke processen zullen, waar mogelijk, worden geautomatiseerd. De details daarvan worden nog uitgewerkt, laat het bedrijf weten.\n\nDe pand, ontworpen door Architecten Lab, krijgt een brede functionaliteit met onder meer een magazijn, assemblagelijn, datacenter, experience center (waar geavanceerde hardware en technologieën op het gebied van het Open Compute Project (OCP) en High-Performance Computing (HPC) worden gepresenteerd en getoond hoe deze innovaties de efficiëntie kunnen verhogen en kosten kunnen verlagen voor datacenters en bedrijfsomgevingen), kantoorruimtes en ontspanningsfaciliteiten zoals een fitnessruimte en een dakterras.\n\nEen belangrijk deel van de assemblagelijn, is de integratie van dochteronderneming Taurus Renew, laat financieel directeur Vinod Kumar weten. Deze onderneming zal de locatie gebruiken voor het refurbishen, repareren en recyclen van IT-hardware. \"Dit is een belangrijke stap richting duurzaamheid en het terugdringen van elektronisch afval. Deze veelzijdige faciliteit onderstreept de toewijding aan technologische vooruitgang én verantwoord hardwarebeheer\", aldus Kumar.\n\nDuurzaamheid speelt een prominente rol. In samenwerking met ontwikkelaar SADC is het project onderdeel van het zogeheten Value Added Plan, dat extra milieumaatregelen vereist. Zo worden hemelwateropvangsystemen, waterdoorlatende parkeerplaatsen, een groendak met zonnepanelen en bloemrijke beplanting toegepast. Ook wordt het gebouw voorzien van een geautomatiseerd lichtsysteem om hinder voor fauna te minimaliseren.\n\nREDACTEUR LOGISTIEK.NL",
    "url": "https://www.logistiek.nl/202828/it-hardwarespecialist-vestigt-nieuwe-logistieke-thuisbasis-in-hoofddorp"
  },
  {
    "title": "Renault lanceert nieuwe generatie elektrische bedrijfswagens – SDV-architectuur en digitale integratie – Drie modellen, drie doelgroepen – Duurzaam connected",
    "content": "Renault presenteert een nieuwe generatie elektrische bedrijfswagens. Met de nieuwe Trafic, Estafette en Goelette zet het merk in op volledige elektrificatie, softwaregedefinieerde voertuigen (SDV) en maximale aanpasbaarheid. De drie modellen, die ontwikkeld zijn door Renault-dochter Flexis en gebouwd worden in Frankrijk, komen in 2026 op de markt.\n\nDe nieuwe voertuigen van Renault zijn gebaseerd op een volledig nieuw elektrisch 'skateboard'-platform. Dit is een speciaal ontwerp voor elektrische voertuigen waarbij alle essentiële aandrijfcomponenten, zoals de batterij, elektromotor, aandrijflijn en elektronica, in een platte, modulaire structuur zijn ondergebracht tussen de assen van het voertuig. Dit zorgt voor een lage vloer, compacte afmetingen, een kleine draaicirkel.\n\nZe zijn leverbaar met twee batterijopties. Een 'standard range' tot 350 kilometer actieradius (WLTP) en een 'long range' tot 450 kilometer actieradius, voor langere afstanden en zwaarder werk. Dankzij 800V-technologie kunnen ze in minder dan 20 minuten worden opgeladen van 15 tot 80 procent.\n\nDe Trafic, Estafette en Goelette zijn de eerste bedrijfswagens van de fabrikant met een SDV-architectuur. De voertuigen zijn softwarematig zijn opgebouwd en tijdens hun levensduur continu updates kunnen ontvangen. Ook zijn de voertuigen voorbereid op vehicle-to-grid en vehicle-to-load toepassingen.\n\n“Renault vernieuwt zijn bestseller in het segment van middelgrote bedrijfswagens en herdefinieert de marktstandaard met een trilogie van elektrische producten die technologische voorhoede combineren met praktijkgericht ontwerp”, aldus Alessandro de Rinaldis, family revenue leader van Renault voor deze modellen.\n\nLees ook: Chinese bestelautobouwer Maxus richt pijlen op Nederland\n\nRenault zet ook in op circulariteit. 22,5 procent van de gebruikte materialen is gerecycled, en 80 procent van de onderdelen is na gebruik herbruikbaar. Het nieuwe infotainmentsysteem op een 12-inch scherm is geoptimaliseerd voor bedrijfswagens en biedt onder meer routeplanning op maat voor de afmetingen en belading van het voertuig. Voorspellend onderhoud helpt om stilstand te voorkomen en de inzetbaarheid van het wagenpark te maximaliseren.\n\nDe Trafic, Estafette en Goelette worden geproduceerd in Sandouville, Frankrijk, en zijn vanaf 2026 leverbaar.\n\nREDACTEUR LOGISTIEK.NL",
    "url": "https://www.logistiek.nl/202821/renault-lanceert-nieuwe-generatie-elektrische-bedrijfswagens"
  },
  {
    "title": "Criminelen misbruiken betrouwbare vervoerders voor ladingdiefstaltruc – Truc met vervalste communicatie – Verzekeraars beperken dekking – Contractueel uitsluiten – Tips voor wie toch online werkt",
    "content": "Criminelen maken steeds slimmere keuzes om ladingen te stelen, zo waarschuwt ondernemersvereniging Evofenedex. Nieuwe signalen wijzen erop dat fraudeurs nu ook gebruikmaken van bonafide vervoerders om ladingen ongemerkt in handen te krijgen. De organisatie adviseert verladers dan ook om voorlopig geen hoogwaardige goederen te vervoeren via online vrachtbeurzen en om contracten met vervoerders en expediteurs hierop kritisch te controleren.\n\nWaar criminelen eerder zelf ladingen kwamen ophalen met vervalste papieren, schakelen zij nu nietsvermoedende transporteurs in die opereren onder een valse opdracht. Deze transporteurs halen de zending op en leveren deze af op een door criminelen opgegeven adres. Daarna is de lading spoorloos, en blijven zowel verlader als vervoerder met lege handen achter, zo waarschuwt ondernemersvereniging Evofenedex.\n\nDe werkwijze is geraffineerd, licht de ondernemersvereniging toe. Criminelen reageren op online vrachtbeurzen met een vals e-mailadres dat lijkt te horen bij een betrouwbare transporteur of expediteur. Nadat de opdracht is binnengesleept, benaderen zij via een nepaccount een echte vervoerder om de zending op te halen. Onderweg wordt het afleveradres aangepast, zogenaamd namens de opdrachtgever. De echte vervoerder levert de lading vervolgens nietsvermoedend af aan de criminelen.\n\nVolgens Evofenedex zijn niet alle schadegevallen door verzekeringen gedekt. “Sommige verzekeraars hebben in hun voorwaarden opgenomen dat ladingen die via een online vrachtbeurs zijn vervoerd, niet of slechts gedeeltelijk worden vergoed”, aldus de ondernemersvereniging. Daarnaast kunnen premies en eigen risico’s stijgen na een diefstalincident.\n\nBedrijfsjuriste Shari Touw van de ondernemersvereniging benadrukt het belang van preventieve maatregelen. “De verlader en de transporteur lopen het risico dat ze hun schade bij diefstal niet vergoed krijgen. Bovendien steken de trucs tegenwoordig zo slim in elkaar, dat het bijna niet meer te controleren is of je met een bonafide partij in zee gaat.”\n\nTouw adviseert verladers om afspraken met vervoerders en expediteurs contractueel vast te leggen: “Neem een clausule in het contract op om uitbesteding via een online platform uit te sluiten. De juristen van evofenedex kunnen je contract beoordelen om risico’s zoveel mogelijk uit te sluiten.”\n\nVoor bedrijven die toch gebruik willen maken van online vrachtbeurzen, geeft Evofenedex enkele tips. Controleer het e-mailadres van de tegenpartij grondig, en neem contact op via het bekende telefoonnummer van het bedrijf, niet via gegevens uit de e-mail.\n\nTransporteurs worden bovendien gewaarschuwd voor gewijzigde losinstructies tijdens het transport. In dat geval is het cruciaal om altijd contact op te nemen met het oorspronkelijke losadres of de eigenaar van de lading om de wijziging te verifiëren, sluit de ondernemersvereniging af.\n\nREDACTEUR LOGISTIEK.NL",
    "url": "https://www.logistiek.nl/202819/criminelen-gebruiken-betrouwbare-vervoerders-in-nieuwe-ladingdiefstaltruc"
  },
  {
    "title": "Minister opent laadplein voor trucks, snelwegbeleid blijft frustreren – Kip-en-eiprobleem doorbreken – Forse opgave – Nieuwe locaties – Veiling van rechten – Losse vergunningen – Betere parkeerplaatsen – Vraag naar laadplekken voor e-trucks",
    "content": "Met de opening van een nieuw laadplein voor elektrische trucks in Breda zet Vissers Energy een volgende stap richting duurzame logistiek. Toch klinkt er ook kritiek. Tankstation-ondernemer Gerbert Vissers hekelt het tijdelijke overheidsbeleid dat hem voorlopig verhindert om op verzorgingsplaatsen langs snelwegen laadpalen te plaatsen.\n\nMinister van Infrastructuur en Waterstaat Barry Madlener opende het nieuwe laadplein aan de Backer en Ruebweg, vlakbij knooppunt Princeville in Breda. De opening is volgens ondernemer Gerbert Vissers, ceo van Vissers Energy, een belangrijke volgende stap in de transitie naar duurzame mobiliteit. Het familiebedrijf, dat al honderd jaar bestaat, heeft zo’n zestig tankstations in het midden en zuiden van Nederland. Steeds meer van deze locaties hebben ook laadpalen die geschikt zijn voor elektrische trucks.\n\n“De energietransitie is volop aan de gang. We hebben veel klanten die grote stappen zetten op het gebied van elektrificatie en verduurzaming. Wij willen het kip-en-eiprobleem doorbreken. Niet alleen door laadpalen te plaatsen, maar ook door op meer locaties waterstof aan te bieden. Zo kunnen onze klanten hun duurzame ambities echt waarmaken”, benadrukt Vissers.\n\nVoorbeelden van klanten van Vissers Energy die inzetten op elektrificatie zijn onder meer Sligro, Nassau Sneltransport en Ploeger Transport. Aan minister Barry Madlener de eer om de elektrische trucks van Sligro en Nassau voor de eerste keer te koppelen aan de laadpaal. “Steeds meer mensen rijden elektrisch, en dat zal in de toekomst alleen maar verder toenemen”, benadrukt Madlener. “Om de overgang van fossiel naar elektrisch rijden een succes te maken is het essentieel dat automobilisten en vrachtwagenchauffeurs makkelijk en overal kunnen laden. Dit nieuwe laadplein is een belangrijke stap om dat doel te verwezenlijken.”\n\nHet realiseren van nieuwe laadpleinen is een flinke opgave, vertelt Vissers. Allereerst is er de netcongestie die op steeds meer plekken in ons land roet in het eten gooit. Daar heeft het familiebedrijf uit Horst overigens niet zoveel last van. “We hebben een aantal jaar terug al voor veel van onze locaties een netverzwaring aangevraagd. Dat zijn enorme investeringen. Maar die geven ons nu wel de mogelijkheid om door te pakken.”\n\nVissers Energy heeft onder meer een Europese CEF-regeling aangevraagd ter ondersteuning van de ontwikkeling van veertien laadlocaties voor elektrische trucks. “De regeling heeft als doel om op iedere zestig kilometer een laadplek voor e-trucks te realiseren. We hebben destijds – dat was in 2022 – ook direct de netverzwaring aangevraagd. Daarmee waren we nog op tijd. Inmiddels kom je onder aan de wachtlijst.\"\n\nInmiddels zijn er door Vissers Energy behoorlijk wat laadpleinen voor elektrische trucks bij bestaande tankstations van het bedrijf gerealiseerd. Het gaat onder meer om locaties in Babberich (vlakbij de Duitse grens), Arnhem, Amsterdam en Amersfoort. Daar komen komende tijd nog flink wat laadstations bij, onder meer in Ridderkerk, Venlo, Maastricht, Zaltbommel en Etten-Leur.\n\nMaar langs de snelweg stokt het op dit moment, benadrukt Vissers. Een groot pijnpunt is dat op verzorgingsplaatsen langs de snelweg, waar Vissers Energy er ook een aantal van heeft, tijdelijk een stop is ingesteld. “Onder meer bij onze tankstations in Gilze en Zevenbergschenhoek geldt deze tijdelijke beleidsmaatregel. Daar mogen op dit moment geen laadpalen neergezet worden. Dat is heel zuur, want ook voor deze locaties hebben we een zware aansluiting klaarliggen. Maar daar mogen we op dit moment dus niets doen.\"\n\nDe tankstations langs de snelwegen worden voor een periode van 15 jaar geveild. En daar betalen partijen als Vissers Energy, net als grote olie-/energieconcerns als Shell, BP en Total, forse huurtarieven voor. Vaak vele miljoenen tot soms tientallen miljoenen euro’s. Maar daar mag voorlopig geen schop de grond in, ondanks dat Vissers nog voor vele jaren de huurrechten heeft verworven.\n\nGezien de grote vraag naar laadpalen langs de snelweg lijkt dat geen wenselijk beleid. Hoe kijkt minister Madlener naar deze tijdelijke regel? “Het is de bedoeling dat de tijdelijke maatregel zo snel mogelijk stopt. Hopelijk nog dit jaar. Dat heb ik de Tweede Kamer ook toegezegd. De maatregel hebben we moeten nemen om op heel veel plekken een goed plan te kunnen maken. Als we dat niet hadden gedaan, dan hadden we de grip verloren op de herinrichting van deze plekken.”\n\nDe maatregel is onderdeel van een groter plan om vergunningen voor voorzieningen langs de snelweg op een andere manier te gaan veilen. Er komen volgens de minister steeds meer elektrische voertuigen bij en er is behoefte aan meer parkeerplekken voor vrachtwagenchauffeurs. Er zijn weliswaar al veel laadpalen bijgekomen, maar niet altijd op een logische plek.\n\nVoor de voorzieningen op verzorgingsplaatsen komen losse vergunningen. Een ondernemer kan er bijvoorbeeld voor kiezen om alleen laadpalen uit te baten en de pomp aan een ander bedrijf over te laten. Het komt al voor dat een verzorgingsplaats laadpalen heeft van meerdere bedrijven. In het wetsvoorstel staat dat er één grote laadplek per verzorgingsplaats moet komen, maar op grotere locaties kunnen er mogelijk wel meerdere aanbieders komen.\n\n“We willen de inrichting van die plekken zo optimaal mogelijk doen. Dat kan zijn op grotere plekken met een combinatie van verschillende aanbieders en horeca. Door de overgang van brandstof naar elektrisch rijden gaat er natuurlijk heel veel veranderen. Er gaan ook heel veel contracten van tankstations aflopen langs de snelweg. We zijn nu eigenlijk nieuw beleid aan het maken om dat zo vlekkeloos mogelijk te laten verlopen.” Madlener ziet ook dat er behoefte is aan meer keuzevrijheid van elektrisch laden. “En dit zijn kansen om het te verbeteren. Ook het feit dat meer vrachtwagens elektrisch gaan worden, gaat zorgen voor veel meer ruimtebehoeften.”\n\nDe PVV-minister benadrukt dat er ook nadrukkelijk gekeken gaat worden naar betere parkeerplaatsen voor vrachtwagenchauffeurs. “We zoeken ook echt naar ruimte voor chauffeurs om te kunnen tanken, maar ook te kunnen rusten. Dus die verzorgingsplaatsen moeten er wel wat anders gaan uitzien. We zijn nu aan het kijken hoe we die verzorgingsplaats van de toekomst het beste vorm kunnen geven. En daar zijn we nu op aan het studeren. Binnenkort komen we met ons voorstel.”\n\nMadlener begrijpt dat de huidige situatie niet handig en wenselijk is voor bedrijven die laadpalen willen plaatsen of transporteurs die willen doorpakken en daarvoor behoefte hebben aan meer laadplekken. “Die tijdelijke beleidsmaatregel is echt genomen omdat we eerst de herinrichting van de nieuwe laadplekken goed willen bestuderen en daar goede plannen voor willen maken.”\n\nOndanks de tijdelijke stop blijft Vissers Energy op andere locaties investeren in laadplekken. “We krijgen veel telefoontjes van transportbedrijven die geïnteresseerd zijn om te komen laden. Het aanbod openbare locaties is echt nog gering. In combinatie met goede parkeerfaciliteiten, shop en food, is dat wel echt een pre. Daar zetten we dan ook op in. Je wilt een bredere verzorgingsplek aanbieden. Dat is ook een belangrijke reden dat een transporteur bij je langskomt.”\n\nVissers blijft niet alleen volop investeren in laadpleinen, maar ziet toch ook grote mogelijkheden voor waterstof, vooral voor zwaar transport. “Ik zie op kortere termijn vooral mogelijkheden voor de verbrandingsmotor op waterstof. Voertuigen met een brandstofcel zijn komende jaren nog wel echt een stuk duurder. Voor een deel van het transport is elektrisch een prima alternatief. Voor stadsdistributie bijvoorbeeld. Maar voor langere ritten, geloof ik ook in de kansen van waterstof.”\n\nVissers Energy heeft inmiddels een waterstoftankstation in Horst in Limburg. Ook in Breda is er op het terrein met het oog op de toekomst al rekening gehouden met waterstof. In Venlo bouwt het bedrijf op dit moment een groot waterstofstation, in samenwerking met een consortium van zeven transportbedrijven. “Die gaan dus allemaal één of meerdere trucks aanschaffen. En wij gaan het station realiseren.” Subsidies, zowel voor de aanleg van waterstofstations als voor de aanschaf van trucks die rijden op waterstof, zijn volgens Vissers wel echt cruciaal om dit van de grond te krijgen. “Die zijn onmisbaar. Zo reëel moet je ook zijn. Anders kan je deze stappen nu echt niet zetten.”\n\nREDACTEUR LOGISTIEK.NL",
    "url": "https://www.logistiek.nl/202808/minister-opent-laadplein-voor-trucks-snelwegbeleid-blijft-frustreren"
  },
  {
    "title": "'Complete chaos' op containermarkt - groter dan tijdens corona – 'Complete chaos' – 1 procent daling in containeroverslag – Chinese exporteurs krijgen hulp, Amerikaanse consumenten betalen meer – Hapag-Lloyd: heel veel zendingen geannuleerd",
    "content": "De logistieke chaos in het containervervoer is gigantisch door de handelsoorlog en de Amerikaanse invoerheffingen die misschien wel of misschien deels worden ingevoerd. Vooral de reacties van VS en China op elkaars acties zorgen voor opmerkelijke ontwikkelingen op de markt. Niet eerder zijn er in een maand tijd wereldwijd zo veel zeeschepen geannuleerd als voor de komende maand, zegt ondernemersvereniging Evofenedex.\n\nSectoreconoom Albert Jan Swart (ABN Amro) schetste onlangs op Logistiek.nl dat de nieuwe heffingen op de wereldmarkt, met name tussen de VS en China, toeleveringsketens grotere schade kunnen toebrengen dan de coronapandemie. Adviesbureau Drewry uit Londen ziet dat dit nu werkelijkheid is, meldt FD.nl. In de afgelopen veertig jaar is het wereldwijde containervervoer nog nooit in zo’n chaotisch vaarwater terechtgekomen als nu. Dus ook tijdens de coronapandemie was er minder onzekerheid voor reders en logistiek dienstverleners.\n\nOok ondernemersvereniging Evofenedex noemt de situatie in de containersector 'complete chaos'. Niet eerder zijn er in een maand tijd wereldwijd zo veel zeeschepen geannuleerd als voor de komende maand: 80 containerschepen hebben hun route geschrapt of gewijzigd. Dat komt neer op zo'n 20 procent van de totale containercapaciteit. Ter vergelijking: tijdens het dieptepunt van de coronacrisis kwam het aantal geschrapte vaarten uit op 50, zegt de brancheorganisatie tegen de NOS.\n\nIn de internationale scheepvaart wordt steeds voelbaarder wat de effecten zijn van het nieuwe Amerikaanse handelsbeleid. Volgens Casper Roerade van Evofenedex is het aantal wijzigingen op de vaarroutes alarmerend en hij sluit niet uit dat er de komende weken nog meer schepen uit de vaart worden gehaald. \"De volledige impact voor de zeevaart is nog niet te overzien\", zegt Roerade tegen de NOS.\n\nDoor twijfels over het handelsbeleid van de Amerikaanse president Donald Trump en het hoe en wanneer eventuele extra heffingen ingaan, hebben bedrijven moeite met hun langetermijnplanning. Ook kunnen zij nauwelijks containerruimtes inboeken op schepen en in havens, aldus Drewry. Op basis van een voorspelling van het Internationaal Monetair Fonds zou het bureau nu ervan uitgaan dat de containeroverslag dit jaar met 1 procent daalt. Sinds 1979 is dat nog maar twee keer eerder voorgekomen. FD benadrukt dat dit overcapaciteit kan veroorzaken waarop reders mogelijk schepen versneld uit de vaart nemen en de bouw van nieuwe schepen uitstellen.\n\nOndertussen volgen de berichten over China en VS in hun handelsoorlog elkaar op. Trump blijft beweren dat de Amerikanen financieel beter worden van zijn beslissingen. China kan naar eigen zeggen ‘prima’ zonder Amerikaans graan. Verder helpt China exporteurs die getroffen zijn door de importheffingen van Trump bij het verkrijgen van benodigde leningen. Chinese webshops Temu en Shein hebben ten vierde hun prijzen voor Amerikaanse consumenten al opgeschroefd als reactie op de importheffingen. Bij Temu lijkt het volledige extra bedrag voor producten die nog ingevoerd moeten worden, doorberekend te worden.\n\nDHL Express zal overigens de wereldwijde zendingen met een waarde van meer dan 800 dollar naar particulieren in de VS hervatten. Na een ‘constructieve dialoog’ met de Amerikaanse autoriteiten worden de werkzaamheden na een korte pauze weer uitgevoerd, schrijft ANP.\n\nAfgelopen week gaf rederij Hapag-Lloyd aan dat het aantal Chinese zendingen naar de VS keldert. Klanten hebben ongeveer 30 procent van hun zendingen geannuleerd uit vrees voor de gevolgen van de handelsoorlog. Tegelijkertijd ziet de rederij een ‘enorme toename’ in de vraag naar verschepingen vanuit Thailand, Cambodja en Vietnam richting de VS. Sommige bedrijven verschuiven hun productie en export uit China naar andere Aziatische landen om de hoge Amerikaanse importheffingen te ontwijken. Hapag-Lloyd zet nu op sommige routes naar de VS kleinere schepen in. Het aantal vaarten blijft gelijk.\n\nREDACTEUR LOGISTIEK.NL\n\nREDACTEUR LOGISTIEK.NL",
    "url": "https://www.logistiek.nl/202807/analist-ziet-grotere-chaos-op-containermarkt-dan-tijdens-corona"
  },
  {
    "title": "Rhenus versterkt bekendheid in Latijns-Amerika met rebranding – 210.000 TEU – 'Nieuw hoofdstuk voor Blu' – Rhenus Fresh",
    "content": "De Rhenus Group gaat het in 2023 overgenomen Blu Logistics LATAM rebranden naar Rhenus Logistics. De rebranding moet de aanwezigheid en operationele integratie van de logistiek dienstverlener in Latijns-Amerika versterken.\n\nBlu Logistics gaat nu commercieel opereren onder de naam Rhenus Logistics in Argentinië, Colombia, Ecuador, Mexico, Paraguay en Uruguay. Rhenus was al actief in Argentinië, Brazilië, Chili, Colombia en Mexico en ziet de rebranding daarom als een versterking. Bovendien kan het bedrijf zijn dienstenaanbod in de regio verder uitbreiden, met de nadruk op lucht- en zeevrachtservices en magazijnoplossingen.\n\nRhenus zegt momenteel aanzienlijk te groeien in Latijns-Amerika. Zowel uit Azië, India, Europa en de Verenigde Staten gaat er volgens Rhenus meer vracht naar deze regio. In 2024 zouden de Groep en Blu Logistics gezamenlijk meer dan 210.000 TEU’s aan volledige containerladingen hebben verwerkt, wat 16,7 procent meer is dan wat Blu zelfstandig in 2023 deed. Dit is volgens de logistiek dienstverlener tevens te danken aan de capaciteit, serviceoplossingen en operationele efficiëntie dankzij het wereldwijde netwerk van Rhenus.\n\nAndere ontwikkelingen in het gebied zijn de opening van nieuwe kantoren, zoals een filiaal in het Braziliaanse Belo Horizonte.\n\n\"Na meer dan dertig jaar als Blu Logistics slaan we een nieuw hoofdstuk om als onderdeel van Rhenus”, zegt David Kassin, ceo van Rhenus Air & Ocean LATAM. \"Onze Blu-familie is nu veel sterker geworden doordat we volledig zijn geïntegreerd en onder de naam Rhenus opereren. Hierdoor profiteren we volledig van de wereldwijde infrastructuur, technologie en services van de Rhenus Group, terwijl we dezelfde lokale kennis en vertrouwde relaties met klanten, partners en medewerkers behouden die ons succes in de regio hebben bepaald.”\n\nDe overname van Blu Logistics in 2023 was het startsein voor een nieuwe focus van Rhenus: verslogistiek. Voor China en andere Aziatische landen in de buurt zette Rhenus eind 2023 een nieuwe service op (Rhenus Fresh), die moest zorgen voor de levering van versproducten uit andere werelddelen. Met name op de handelsroute tussen Latijns-Amerika en Azië wilde de logistiek dienstverlener zich onderscheiden.\n\nDe Rhenus Groep heeft een jaarlijkse omzet van 8,2 miljard euro. In totaal werken 41.000 medewerkers op 1.330 locaties in meer dan zeventig landen. Ze verzorgen transport, opslag, douaneafhandeling of toegevoegdewaarde-diensten.\n\nREDACTEUR LOGISTIEK.NL",
    "url": "https://www.logistiek.nl/202804/rhenus-versterkt-bekendheid-in-latijns-amerika-met-rebranding"
  },
  {
    "title": "Van Duuren distribueert exclusief en snel voor NSK naar Duitsland – Express-service dankzij partners – Volle trailer van Tilburg naar Vianen – Van Duuren in Europa",
    "content": "Logistiek dienstverlener Van Duuren en NSK hebben afgesproken dat Van Duuren de komende drie jaar zijn express-service inzet voor snelle aflevering van NSK-bestellingen in Duitsland.\n\nDuitse relaties van NSK die maandag tot en met donderdag onderdelen bestellen, kunnen erop rekenen dat zij de goederen de dag daarop in huis hebben. Next day delivery is volgens Michel van Nispen, logistics director van NSK European Distribution Centre, een ‘belangrijk aspect in onze dienstverlening’. Het bedrijf, met hoofdkantoor in Tokyo, verkoopt producten voor diverse industriële toepassingen en voor de productie van hybride en elektrische auto’s. In Nederland is het bedrijf gevestigd in Tilburg.\n\nVan Duuren uit Vianen kan voor deze dienst gebruikmaken van het internationale partnernetwerk Cargoline. Directeur Jeroen van Duuren: “Als partner hebben wij een hechte samenwerking met toonaangevende Duitse transporteurs. Dat vertaalt zich door in de kwaliteit van de express-service die wij naar onze oosterburen aanbieden.” Volgens de directeur is het Van Duuren sinds het begin van de samenwerking met NSK gelukt om een on time performance van 97 procent te realiseren. De keren dat het niet lukt, ‘is meestal force majeure’, aldus Van Duuren.\n\nBij het Europese distributiecentrum van NSK in Tilburg staat een vaste koppeltrailer. Voor deze samenwerking is besloten dat dagelijks een Van Duuren-chauffeur een volle trailer ophaalt en vervangt voor een lege nieuwe. In het warehouse van Van Duuren in Vianen worden de zendingen gescand, gewogen en gefotografeerd en daarna herverdeeld over de verschillende linehauls naar Noord-, Midden- en Zuid-Duitsland. Van Duuren: “Alle lijnen vertrekken rond 14.00 uur naar Duitsland waar zij ’s avonds in de depots van onze Cargoline-partners aankomen. Vanuit daar garanderen wij levering op bestemming binnen 24 uur.”\n\nVan Nispen: “Niet iedere vervoerder kan deze service op dagelijkse basis realiseren. Na onze tender, waarvoor wij verschillende vervoerders hebben uitgenodigd, sprong Van Duuren er als sterkste uit. Zowel qua prijs als kwaliteit van dienstverlening.” Daarnaast zeggen de heren eerder te hebben samengewerkt en dat het contact direct weer vertrouwd voelde. Vervolgens hebben de planners van Van Duuren ervoor gezorgd dat de transitie ‘naadloos’ is verlopen, aldus de logistiek dienstverlener.\n\nVan Duurens Europese netwerk dekt 39 landen. Dankzij partnerships beschikt het familiebedrijf over 381 afleverdepots van waaruit ruim 9.500 voertuigen over heel Europa leveren.\n\nREDACTEUR LOGISTIEK.NL",
    "url": "https://www.logistiek.nl/202802/van-duuren-distribueert-exclusief-en-snel-voor-nsk-naar-duitsland"
  },
  {
    "title": "Invoerheffingen vormen risico voor logistiek vastgoed in Nederland – Negen Amerikaanse bedrijven – 'Leegloop óf toename' – Meer investeringen in logistiek vastgoed",
    "content": "Bijna 40 procent van het logistiek vastgoed in Nederland wordt gehuurd door buitenlandse bedrijven. Vooral Amerikaanse bedrijven zijn geïnteresseerd in de grotere locaties in ons land. De vraag is wat deze huurders doen met hun panden als de EU invoerheffingen instelt tegen de Verenigde Staten.\n\nDe cijfers komen van vastgoedadviseur Colliers. Op basis van de huurtransacties uit zijn eigen database, met NVM-data als uitgangspunt, het netwerk en deskresearch zegt het bureau dat 25 van de 67 logistieke ruimtes van 10.000 vierkante meter of groter verhuurd zijn aan internationale bedrijven. Het gaat dus om ruim 37 procent van de grotere logistieke panden in Nederland. Deze cijfers gaan over de periode vanaf 2024 tot april 2025.\n\nBenieuwd naar de laatste berichten, blogs en artikelen over de invoerheffingen en daarmee mogelijk samenhangende handelsoorlog? Volg de tag 'handelsoorlog' op Logistiek.nl.\n\nDe internationale huurders komen uit diverse Europese landen (elf) en Aziatische landen als China, Japan en Taiwan (vijf), aldus Colliers. De overgebleven negen bedrijven zijn Amerikaans. Het bureau geeft Foot Locker als voorbeeld, dat ruim 33.000 vierkante meter in Haps huurt. Daarnaast zit VF Corporation (moederbedrijf van Timberland en The North Face) in een groot pand in Almelo.\n\nColliers stelt zichzelf op LinkedIn de vraag of de Amerikaanse bedrijven in Nederland gevestigd blijven als de EU invoerheffingen instelt tegen de VS. “Een verslechterd handelsklimaat kan leiden tot een leegloop óf een toename van activiteiten uit andere windrichtingen”, schrijft het bureau. Als handelsland zijn de risico’s met name voor Nederland groot.\n\nHet antwoord op de vraag kan nog niet gegeven worden, laat het bedrijf desgewenst weten. Het is onder andere afhankelijk van de uitkomst van de onderhandeling over de tarieven.\n\nBegin dit jaar was Colliers de partij die aangaf dat de logistieke vastgoedsector een gunstig jaar tegemoet ging. Nieuwe prognoses wezen uit op een stijging van maar liefst 25 procent aan investeringen voor 2025. Dit kwam met name doordat Nederland interessant is voor buitenlandse partijen door de unieke ligging in Europa. Wat betreft de handelsoorlog gaf Colliers aan dat dit gunstig kon uitpakken, als transportbedrijven andere bestemmingen zouden zoeken door veranderende handelsstromen. Buitenlandse bedrijven hebben volgens Colliers veel interesse in gebouwen die te moderniseren en te verduurzamen zijn.\n\nREDACTEUR LOGISTIEK.NL",
    "url": "https://www.logistiek.nl/202801/invoerheffingen-vormen-risico-voor-logistiek-vastgoed-in-nederland"
  },
  {
    "title": "Lokers onderonsje in warehouse automatisering met shuttles – Installatie in nieuw pand – Compacte opslag van pallets – Eerder al projecten samen gedaan – Lokaal Lokers tintje",
    "content": "Logistiek dienstverlener KDL heeft magazijnautomatiseerder Movu Robotics in de arm genomen om een nieuw shuttlesysteem te plaatsen. Beide bedrijven bevinden zich pal aan de E17 in Lokeren, amper twee straten van elkaar verwijderd.\n\nDe Belgische logistiek dienstverlener Kris De Leeneer (KDL) zet opnieuw een flinke stap op het gebied van warehouse-automatisering. In Lokeren bouwt het bedrijf aan een modern, 18.000 vierkante meter groot magazijn, met daarin een geavanceerd shuttlesysteem van Movu Robotics.\n\nDe investering maakt deel uit van een omvangrijke vastgoeddeal met WDP, net als Movu (als onderdeel van de Stow Group) afkomstig uit België. De nieuwe site, sinds 2023, is strategisch gelegen nabij Antwerpen en diverse belangrijke snelwegen. Het pand zelf heeft een vrije hoogte van 15 meter, er zijn 20 laaddocks en er is een temperatuurgecontroleerde zone waar uiteenlopende logistieke activiteiten plaatsvinden, van cross-docking tot multi-client handling.\n\nCentraal in het nieuwe magazijn staat het Atlas-shuttlesysteem van Movu Robotics, goed voor de opslag van meer dan 22.000 pallets in een compact opslagsysteem met daarnaast nog 10.000 conventionele palletplaatsen. De installatie is ontworpen voor belasting tot 1.200 kg per pallet. Met de inzet van autonome shuttles, verticale liften en de intelligente Warehouse Execution Software (WES) van Movu, levert het systeem een hoge doorvoercapaciteit.\n\nKDL kiest niet voor het eerst voor de technologie van Movu Robotics. De bedrijven werkten eerder al samen aan een geautomatiseerd hoogbouwmagazijn op deze locatie. Met de uitbreiding van het shuttlesysteem optimaliseert KDL de logistieke flow en de inzet van personeel.\nDirecteur van het familiebedrijf, Kris De Leeneer, is blij met de nieuwe installatie. “Movu begrijpt wat we nodig hebben en deelt onze ambitie. Deze uitbreiding laat ons toe om klanten sneller en duurzamer te bedienen.”\n\nMet het hoofdkantoor van Movu en een experience center net om de hoek op hetzelfde bedrijventerrein in Lokeren, krijgt het project een lokaal tintje. “Deze samenwerking bewijst hoe technologie en ambitie hand in hand gaan,” zegt Jos De Vuyst, ceo van Stow Group en Movu. “We zijn trots dat we als Lokers bedrijf KDL kunnen ondersteunen met onze schaalbare automatiseringsoplossingen.”\n\nHOOFDREDACTEUR LOGISTIEK.NL",
    "url": "https://www.logistiek.nl/202766/lokerse-onderonsje-in-warehouse-automatisering-met-shuttles"
  },
  {
    "title": "Oranje tintje bij opening dc Bleckmann voor fashionbedrijf Otrium – Slimme en energiezuinige logistiek – Samen tegen modeverspilling",
    "content": "Onder toeziend oog van Prins Constantijn en fashionliefhebber Prinses Eloise heeft Bleckmann officieel zijn nieuwe geautomatiseerde magazijn in Almelo geopend. In samenwerking met modeplatform Otrium en intralogistiekspecialist Kardex werd een geavanceerd Autostore-systeem onthuld.\n\nTijdens de feestelijke opening van het warehouse van Bleckmann in Almelo onthulde Prins Constantijn – in zijn rol als speciaal gezant van expertisecentrum Techleap – een speciale Autostore-robot voorzien van het Techleap-logo.\n\nHet nieuwe magazijn is opgezet als centraal Europees distributiecentrum voor het, van origine Nederlandse, modemerk Otrium. Door gebruik te maken van het geautomatiseerde systeem wil Bleckmann inspelen op de groeiende vraag, personeelsschaarste en de wens naar snellere en duurzamere leveringen.\n\nBekijk hier de foto's van de opening:\n\nDe Autostore-oplossing, ontwikkeld door Kardex, is ontworpen voor maximale efficiëntie, flexibiliteit en energiezuinigheid. “Deze mijlpaal markeert een belangrijke stap in onze strategische reis om onze logistieke activiteiten klaar te maken voor de toekomst. Door automatisering te omarmen, kunnen we onze partners zoals Otrium beter van dienst zijn en tegelijkertijd ons streven naar innovatie en duurzaamheid versterken”, aldus Kurt Pierloot, ceo van Bleckmann.\n\nLeuk weetje: tien robots binnen het Autostore-systeem verbruiken samen slechts evenveel stroom als een huishoudstofzuiger.\n\nOtrium, met hoofdkantoor in Amsterdam, werkt samen met meer dan 300 modemerken aan het verlengen van de levenscyclus van kleding. Door technologie en logistiek te combineren, zorgen de drie partijen ervoor dat modeartikelen sneller en duurzamer hun weg vinden naar de consument.\n\nREDACTEUR LOGISTIEK.NL\n\nHOOFDREDACTEUR LOGISTIEK.NL",
    "url": "https://www.logistiek.nl/202739/koninklijk-bezoek-opent-geautomatiseerd-dc-bleckmann-almelo"
  },
  {
    "title": "Maite Zubiaurre (Bol) volgt Margaret Versteden (AH) op – Het volgende hoofdstuk – Holistische kijk – 'Bol als nationaal juweel in globaliserende markt'",
    "content": "Maite Zubiaurre wordt per 1 september 2025 de nieuwe ceo van online retail platform Bol. Ze volgt Margaret Versteden-van Duijn op, die is benoemd tot ceo van Albert Heijn, Etos en Gall & Gall.\n\nMaite Zubiaurre is momenteel nog chief product & technology officer bij Bol en maakt sinds 2021 deel uit van de directie. Sinds haar start bij het platform in 2016 bekleedde zij verschillende leidinggevende posities. Waaronder director of strategy & business development en director of marketing & shopping technologies. In 2024 breidde zij haar takenpakket uit met technology en data.\n\nDe toekomstige ceo geeft aan zich vereerd te voelen om de nieuwe rol te gaan vervullen. Ze kijkt ernaar uit om met Bol het volgende hoofdstuk in te gaan. “Onze toewijding aan onze klanten, innovatie en duurzame groei blijven de uitgangspunten voor onze strategie in deze voortdurend veranderende markt. Samen met het fantastische team van Bol kijk ik ernaar uit om voort te bouwen op onze sterke basis en nieuwe kansen te omarmen als onderdeel van de Ahold Delhaize familie\", zegt Zubiaurre.\n\nClaude Sarrailh, ceo van Ahold Delhaize Europa & Indonesië, ziet in Zubiaurre de ideale opvolger van Margaret Versteden-van Duijn op, die is benoemd tot ceo van Albert Heijn, Etos en Gall & Gall. “Maite´s expertise in strategie, productontwikkeling, technologie, data en marketing heeft een belangrijke rol gespeeld bij de groei van bol en de uitbreiding van het bedrijf. Haar holistische kijk op het bedrijf en passie voor innovatie maken haar uitermate geschikt voor de rol van ceo bij bol. Maite staat bekend om haar leiderschap met hoofd en hart. En ik heb met eigen ogen de impact van haar scherpte en langetermijnvisie gezien. We zijn trots dat we deze functies kunnen invullen met eigen talent.”\n\nVertrekkend ceo Versteden-van Duijn kijkt met voldoening terug op haar tijd bij het online platform. “Terugkijkend op mijn tien jaar bij Bol, ben ik dankbaar hoe het platform zich heeft ontwikkeld van een online winkel tot het e-commerceplatform dat we vandaag de dag zijn. De afgelopen vier jaar als ceo stonden in het teken van verandering en transformatie, en ik ben enorm trots op de impact die ons team heeft gemaakt om een solide toekomst veilig te stellen voor Bol als een Nederlands en Belgisch juweel in een steeds verder globaliserende markt.”\n\nVersteden begon tien jaar geleden als chief marketing officer bij Bol, en vervulde daarna de rollen van chief commercial officer en chief platform officer. In 2021 werd ze ceo. Ze werkte eerder voor Bain & Company, Nike en BCG en heeft de Australisch-Nederlandse nationaliteit.\n\nREDACTEUR LOGISTIEK.NL",
    "url": "https://www.logistiek.nl/202736/maite-zubiaurre-nieuwe-ceo-bol-margaret-versteden-naar-top-van-ah"
  },
  {
    "title": "KLN breidt uit met nieuw e-commerce dc Hoofddorp – Capaciteit vergroten",
    "content": "Het Aziatische KLN Logistics Group Limited (KLN) heeft een nieuw logistiek centrum geopend in Hoofddorp om in te spelen op de groeiende vraag naar e-commerce in de EMEA-regio.\n\nKerry Logistics Netherlands (KLN) heeft zijn bestaande locatie in Hoofddorp uitgebreid met de opening van een 5.700 vierkante meter groot douane-entrepot met magazijn- en verwerkingsfaciliteiten.\n\nVolgens KLN is 40 procent van de capaciteit van het nieuwe centrum specifiek gereserveerd voor e-commerce zendingen. De faciliteit beschikt over een speciaal magazijn en zes laadperrons, en biedt een breed scala aan logistieke diensten, waaronder douaneafhandeling, cross docking, douane-opslag, pick en pack, e-fulfilment en distributie.\n\n\"Deze nieuwe faciliteit zal onze operationele capaciteit in Nederland en de EMEA-regio vergroten, met name als antwoord op de recente groei in e-commerce, met tot 40 procent van onze capaciteit gewijd aan deze opkomende markt. Ons team staat te popelen om over te stappen naar deze nieuwe faciliteit, die gemakkelijk bereikbaar is en is uitgerust met state-of-the-art technologie om de efficiëntie en kwaliteit van de activiteiten te verbeteren\", aldus Martin Stoekenbroek, managing director Europa, Midden-Oosten en Afrika van KLN.\n\nDe strategische ligging van het distributiecentrum, op minder dan 30 kilometer van Amsterdam en minder dan 60 kilometer van Rotterdam, tussen Schiphol Airport en de Haven van Rotterdam, wordt door KLN benadrukt. De nieuwe faciliteit vormt een aanvulling op de bestaande locaties van het bedrijf in Rotterdam en Middelharnis.\n\nREDACTEUR LOGISTIEK.NL",
    "url": "https://www.logistiek.nl/202733/kln-breidt-uit-met-nieuw-e-commerce-dc-hoofddorp"
  },
  {
    "title": "Vloerenspecialist neemt nieuw dc Zwolle in gebruik – Duurzaam pand – Voltooiing verhuizing",
    "content": "Groothandel Cotap, gespecialiseerd in vloeren en wanden, heeft een nieuw centraal distributiecentrum op bedrijventerrein Hessenpoort in Zwolle in gebruik genomen. De volledige logistieke verhuizing naar het nieuwe distributiecentrum zal naar verwachting worden afgerond vanaf de tweede week van mei, wanneer de orderpicking en verzending volledig operationeel zijn vanuit Zwolle.\n\nEen deel van de goederen van familiebedrijf Cotap is inmiddels overgebracht vanuit het dc in Hasselt naar het nieuwe dc - en tevens nieuwe hoofdkantoor - aan de Steinfurtstraat. Om de hoek van het al bestaande dc aan de Mindenstraat in Zwolle. Ook de orderpicking en verzending zijn al deels verplaatst naar deze locatie.\n\nDe ingebruikname van het bijbehorende kantoor staat gepland voor na de zomer. Het nieuwe complex omvat circa 24.000 vierkante meter warehouse en 2.000 vierkante meterkantoorruimte. Het pand heeft 23 loadingdocks.\n\nBij de ontwikkeling van het distributiecentrum is door Cotap geïnvesteerd in duurzaamheid. Het pand is gecertificeerd volgens GPR 8.0 en Breeam Excellent. Deze certificering houdt in dat het gebouw voldoet aan diverse eisen op het gebied van waterbeheer, energie-efficiëntie en materiaal gebruik.\n\nZo is er een regenwatersysteem geïmplementeerd om regenwater van het dak op te vangen en te gebruiken voor toiletspoeling. Het pand is voorzien van warmtepompen, voldoet aan de geldende isolatienormen en maakt gebruik van een warmteterugwinningssysteem voor energieterugwinning. Het dak wordt voorzien van zonnepanelen om in de elektriciteitsbehoefte van het pand te voorzien. Ook is er bij de bouw gebruikgemaakt van duurzame en gerecyclede bouwmaterialen. Het bedrijf heeft bij het ontwerp ook gedacht aan het welzijn van medewerkers. Onder andere door te zorgen voor natuurlijke lichtinval, een gezond binnenklimaat en luchtkwaliteit.\n\nDe volledige logistieke verhuizing naar het nieuwe distributiecentrum zal naar verwachting worden afgerond vanaf de tweede week van mei, wanneer de orderpicking en verzending volledig operationeel zijn vanuit Zwolle. De kantoren in Genemuiden en Hasselt zullen medio augustus/september worden verhuisd, waarna alle kantoormedewerkers op de locatie in Zwolle werkzaam zullen zijn.\n\nREDACTEUR LOGISTIEK.NL",
    "url": "https://www.logistiek.nl/202700/vloerenspecialist-neemt-nieuw-dc-zwolle-in-gebruik"
  },
  {
    "title": "Kostenstijging binnenvaart zet door, maar minder extreem – Gevolgen modal shift – Kostenstijging zette ook in 2024 door – Dalende brandstofprijs tempert stijging in 2025",
    "content": "De kosten voor goederenvervoer over water door de binnenvaart zullen naar verwachting in 2025 verder toenemen. Maar de extreme kostenstijgingen die de sector de afgelopen jaren heeft gekend, lijken nu definitief voorbij. Dit blijkt uit recente kostenrapportages van Panteia, uitgevoerd in opdracht van Koninklijke Binnenvaart Nederland (KBN).\n\nDe verwachte kostenstijging in de binnenvaart dit jaar treft alle scheepstypen, grootteklassen en inzetpatronen. Opvallend is dat schepen met relatief veel vaaruren, met name in het internationale transport en de volcontinu vaart, een kleinere kostenstijging zullen ervaren dan schepen die voornamelijk op de binnenlandse markt actief zijn. Deze ontwikkeling is grotendeels te danken aan de verwachte daling van de brandstofkosten in het komende jaar. De totale kostenstijging voor de sector wordt geraamd tussen de 1,2 procent en 3,8 procent. In het bouwstoffenvervoer wordt een toename van 2,5 procent tot 3,7 procent verwacht.\n\nOm de gevolgen van deze kostenstijgingen te benoemen, moeten de ontwikkelingen gerelateerd worden aan de kostenstijging in het wegvervoer, vertelt Sander van der Meulen, projectmanager van Panteia. De kostenstijgingen in het wegvervoer liggen op vergelijkbaar niveau. Dat betekent volgens Van der Meulen dat de kostenstijgingen in de binnenvaart geen - of nauwelijks - effect zullen hebben op de modal shift.\n\nDe kostenstijgingen hebben wel effect op de totale ketenkosten. Die zullen hoger worden. Dat betekent dat verladers geconfronteerd kunnen worden met hogere logistieke kosten. Zeker als binnenvaart een structuureel onderdeel is van hun supply chain. Uiteindelijk leidt dit tot hogere kosten voor de uiteindelijke gebruikers, licht Van der Meulen toe.\n\nEen ander mogelijk gevolg van de kostenstijgingen in de binnenvaart is dat kostenstijgingen in tijde van economische onzekere omstandigheden moeilijk kunnen worden doorgerekend, aldus de projectmanager. \"In een sector met relatief lage marges kan dat hard aankomen. Daarmee zou dit effect kunnen hebben op de innovatie in de sector en dan specifiek de verduurzaming.\"\n\nDe kostenstijging dit jaar volgt op een jaar waarin de vervoerskosten voor binnenvaartondernemingen eveneens stegen. In 2024 werd de kostprijs met name opgedreven door hogere kapitaalkosten (als gevolg van gestegen rentes), verzekeringskosten (door grotere schades), arbeidskosten (door personeelsschaarste) en reparatie- en onderhoudskosten (door hogere lonen, duurder materiaal en een grote vraag naar werfcapaciteit).\n\nDe dalende brandstofkosten (-3,7 procent in 2024) fungeerden als een rem op de totale kostenstijging, die daardoor beperkt bleef tot een bandbreedte van 0,3 procent tot 3,7 procent, afhankelijk van het type schip, vaargebied en exploitatie.\n\nZonder de brandstofkosten bedroeg de kostenstijging in 2024 zelfs tussen de 4,3 procent en 6,0 procent. Grote tankers en containerschepen in de Rijnvaart, die relatief veel varen, zagen de laagste kostenstijging. In het bouwstoffenvervoer stegen de kosten in 2024 met 1,9 procent tot 3,6 procent.\n\nVoor 2025 wordt een vergelijkbare kostenstijging verwacht als in 2024, waarbij vrijwel alle kostenposten duurder worden, met uitzondering van de brandstof. De verwachte daling van de brandstofprijzen (-1,8 procent) zorgt ervoor dat de kostenstijging in de internationale markten lager uitvalt dan voor schepen in de binnenlandse markt. Bij korte afstanden spelen arbeidskosten een grotere rol in de prijsbepaling, terwijl bij langere afstanden de brandstofkosten zwaarder wegen. De arbeidskosten in de binnenvaart stijgen al jaren door het aanhoudende personeelstekort. Naast arbeid worden ook kapitaal, reparatie & onderhoud en verzekeringen duurder.\n\nVoor binnenvaartondernemers met langdurige vervoerscontracten en verhuurde schepen, waarbij brandstofkosten vaak apart worden verrekend, is de kostenontwikkeling exclusief brandstof relevant. Voor hen wordt in 2025 een grotere kostenstijging verwacht, variërend van 3,9 procent tot 5,1 procent.\n\nREDACTEUR LOGISTIEK.NL",
    "url": "https://www.logistiek.nl/202717/kostenstijging-binnenvaart-zet-door-maar-minder-extreem"
  },
  {
    "title": "DHL schort grotere e-commercezendingen naar de VS op – Congestie bij de douane",
    "content": "DHL heeft het ophalen en verzenden van grotere e-retailzendingen naar particulieren in de VS opgeschort vanwege nieuwe douanevoorschriften die leiden tot aanzienlijke vertragingen. Dat meldt onderzoeksbureau Transport Intelligence (Ti) Insight.\n\nIn een ‘service-update’ op de Amerikaanse website meldt DHL Group dat het tijdelijk het ophalen en verzenden van business-to-consumer (B2C)-zendingen naar particulieren in de Verenigde Staten, waarvan de aangegeven douanewaarde hoger is dan 800 Amerikaanse dollar (USD), gaat opschorten. Zendingen - zowel B2B als B2C - met een aangegeven douanewaarde onder de 800 USD worden volgens DHL niet beïnvloed door de opschorting. \"Hoewel deze ook vertragingen kunnen oplopen\", aldus de pakketgigant.\n\nDe uitleg die DHL aan het onderzoeksbureau geeft voor deze serviceopschortingen, is dat vanaf 5 april alle zendingen naar de VS met een aangegeven douanewaarde van meer dan 800 USD een formele invoeraangifte vereisen. Een verlaging van de vorige drempel van 2.500 USD als gevolg van nieuwe Amerikaanse douanevoorschriften.\n\nDit resulteerde volgens het bedrijf in een piek in formele douaneafhandelingen, die ze 'dag in dag uit verwerken'. DHL kan momenteel ook geen serviceniveau garanderen voor duurdere zendingen, en stelt dat hoewel het ‘ijverig werkt aan het opschalen en beheren van deze toename, zendingen boven de 800 USD - ongeacht de herkomst - vertragingen van meerdere dagen kunnen oplopen’.\n\nDe hardere aanpak van het vermeende misbruik van de 'de minimis'-vrijstelling' heeft het de Amerikaanse douane veel lastiger gemaakt om mee om te gaan. De systemen zijn klaarblijkelijk niet ingericht om dit aan te kunnen en congestie is het gevolg.\n\nDHL is niet het enige bedrijf dat problemen ondervindt. Postzendingen uit Hong Kong hebben al problemen ondervonden, waarbij Hong Kong Post al opschortingen van diensten naar de VS heeft aangekondigd vanwege de kwestie van de de minimis, terwijl UPS en FedEx beide kosten hebben ingevoerd voor de afhandeling van zendingen vanuit China naar de VS.\n\nREDACTEUR LOGISTIEK.NL",
    "url": "https://www.logistiek.nl/202705/dhl-schort-grotere-e-commercezendingen-naar-de-vs-op"
  },
  {
    "title": "GLS helpt transportpartners met overstap naar elektrisch – Transportpartners ondersteunen – Duurzaamheidsdoelen",
    "content": "Pakketvervoerder GLS Netherlands en leasemaatschappij Ayvens hebben een strategische samenwerking aangekondigd om de transitie naar elektrisch vervoer in de pakketbranche te versnellen. Het samenwerkingsverband stelt de transportpartners van de pakketvervoerder in staat om elektrische voertuigen te leasen tegen gunstige voorwaarden.\n\nGLS Netherlands werkt nauw samen met externe vervoersbedrijven voor de bezorging van pakketten. De overgang naar elektrisch rijden vormt voor veel van deze vervoerders volgens de pakketvervoerder, een uitdaging vanwege de hoge investeringskosten en verzekeringspremies. Dit terwijl wet- en regelgeving, zoals de invoering van zero-emissiezones in binnensteden, en de duurzaamheidsstrategie van GLS hen dwingen om de overstap naar emissievrij vervoer te maken.\n\nDe nieuwe samenwerking tussen GLS Netherlands en Ayvens moet een oplossing voor dit probleem bieden. Transportpartners van de pakketvervoerder kunnen nu via de leasemaatschappij elektrische bestelbussen leasen op basis van full operational lease. Dit totaalpakket omvat verzekering, reparaties, banden, afschrijving, onderhoud en belastingen. Bovendien compenseert GLS Netherlands de meerkosten van een elektrische bestelbus ten opzichte van een dieselvariant.\n\n“We hebben grote ambities om te verduurzamen. Maar er zijn heel veel transportpartners in de branche werkzaam die het heel moeilijk vinden om de transitie naar emissievrij vervoer te maken”, aldus Theo Harmsen, duurzaamheidsmanager bij GLS Netherlands. “Met gelijkgestemde partners zoals Ayvens hebben we echter het nodige schaalvoordeel om deze transportpartners te ondersteunen in hun verduurzaming. Dit soort initiatieven is erg belangrijk om de komende jaren het momentum richting emissievrij vervoer te behouden.”\n\nZowel GLS als Ayvens zetten actief stappen richting een groenere toekomst. GLS heeft zich gecommitteerd aan het Science Based Targets initiative (SBTi) met als doelstelling om tegen 2045 netto nul emissie te bereiken. Een belangrijke tussentijdse mijlpaal is om in 2030 50% van het wagenpark zero- en low-emissie te hebben. Daarnaast wil GLS de verkeersveiligheid verbeteren door de inzet van geavanceerde veiligheidssystemen in elektrische voertuigen. Ayvens heeft vergelijkbare ambities en rijdt in Nederland al enkele jaren met een volledig elektrisch wagenpark.\n\nDe ontwikkelingen van dit partnership in Nederland worden met interesse gevolgd door de andere GLS-landen, verklaart de pakketvervoerder. Aangezien beide partijen deel uitmaken van grote internationale organisaties, kan een succesvolle implementatie in Nederland dienen als voorbeeld voor soortgelijke samenwerkingen wereldwijd. In Nederland zijn de eerste elektrische voertuigen inmiddels operationeel en een tweede levering wordt binnenkort verwacht.\n\nREDACTEUR LOGISTIEK.NL",
    "url": "https://www.logistiek.nl/202712/gls-helpt-transportpartners-met-overstap-naar-elektrisch"
  },
  {
    "title": "Haven Antwerpen-Brugge overtreft Rotterdam in containeroverslag – Antwerpen gaat Rotterdam voorbij – Waakzaam voor impact heffingen Trump – Impact VS-tarieven vooralsnog beperkt – Structurele uitdagingen vereisen actie",
    "content": "Port of Antwerp-Bruges streeft in het eerste kwartaal van 2025 de Rotterdamse haven voorbij in het overslagvolume in het containersegement. Dit blijkt uit de kwartaalcijfers van beide havens.\n\nPort of Antwerp-Bruges heeft in het eerste kwartaal van 2025 een totale goederenoverslag van 67,7 miljoen ton gerealiseerd. Een daling van 4,0 procent ten opzichte van dezelfde periode in 2024. Deze daling is voornamelijk toe te schrijven aan een significante afname in de overslag van bulkgoederen.\n\nMet name in de overslag van benzine, nafta en LNG. Deze dalingen worden toegeschreven aan veranderde marktomstandigheden in Afrika, een verminderde vraag naar nafta vanuit de petrochemie en de impact van EU-sancties op Russische LNG-transit. De overslag van chemicaliën steeg met 10,9 procent, volgens de haven is dat voornamelijk het gevolg van een sterke toename van biobrandstoffen (+128 procent). Zonder deze stijging zou het chemiesegment een lichte daling hebben laten zien (-1,7 procent).\n\nDe containeroverslag in Port of Antwerp-Bruges steeg met 4,6 procent in tonnage en 4,5 procent in TEU ten opzichte van dezelfde periode in 2024. Daarmee gaat de Belgische haven de haven van Rotterdam voorbij, waar de containeroverslag met 2,2 procent  steeg naar 3,3 miljoen TEU. Port of Antwerp-Bruges zag het marktaandeel in de Hamburg-Le Havre Range stijgen tot 30,5 procent in 2024, en klom wereldwijd van de 15e naar de 14e plaats in de ranking van grootste containerhavens.\n\nJohan Klaps, Antwerps havenschepen en voorzitter van de Raad van Bestuur van Port of Antwerp-Bruges, wijst op het belang van investeringen: “Het sterke containervervoer onderstreept het belang van blijvende investeringen in onze haveninfrastructuur. Projecten zoals ECA (Extra Containercapaciteit Antwerpen) zijn essentieel voor duurzame groei, ruimte-efficiëntie en concurrentiekracht.”\n\nDe haven ondervond wel de nodige uitdagingen, laat het havenbedrijf weten, waaronder geopolitieke onzekerheden, de aanhoudende druk op de Europese chemiesector en herstructureringen binnen de containerallianties, die leidden tot langere verblijftijden van containers en druk op de terminalcapaciteit. Bovendien volgt Port of Antwerp-Bruges de ontwikkelingen rond de handelstarieven van de Verenigde Staten nauwlettend, aangezien de VS de tweede grootste handelspartner is, verklaart het havenbedrijf.\n\nDe impact van de Amerikaanse importheffingen op de trafiek van Port of Antwerp-Bruges is tot nu toe beperkt. Hoewel er sprake is van anticipatie door sommige bedrijven, is er nog geen duidelijke versnelling van de export richting de VS waarneembaar, zegt het havenbedrijf.\n\nDe containerexport steeg met 3,2 procent, de overslag van staal kende een tijdelijke piek in januari, en de export van auto’s naar de VS daalde met 20 procent, wat in lijn is met de algemene daling van de auto-export. Tegelijkertijd zetten structurele factoren, zoals verstoringen in de containerlijndiensten, veranderingen in de automarkt en tijdelijke productieonderbrekingen, de terminals onder druk. De havenautoriteit benadrukt dat de verdere ontwikkeling van handelstarieven de logistieke keten de komende maanden kan beïnvloeden.\n\n“We bevinden ons in bijzonder onzekere tijden, waardoor het moeilijk is om te voorspellen wat 2025 verder zal brengen. Maar zoals bij eerdere crisissen toont onze haven zich veerkrachtig en operationeel betrouwbaar. Die stabiliteit is van cruciaal belang, zowel voor onze klanten als voor de bredere economie. De protectionistische maatregelen van de Verenigde Staten maken tegelijk duidelijk dat Europa sterker moet inzetten op een robuust economisch beleid, om onze industrie te versterken en haar strategische positie te verankeren”, aldus Jacques Vandermeiren, ceo Port of Antwerp-Bruges.\n\nNaast de handelsspanningen met de Verenigde Staten kampt de Europese economie, en met name de industrie, met structurele problemen die de concurrentiekracht beïnvloeden. Hoge energie- en productiekosten, wereldwijde overcapaciteit en concurrentie van goedkope import, onder andere uit Azië, zetten de sector onder druk. Complexe regelgeving, lange vergunningstrajecten en hoge loonkosten bemoeilijken bovendien de investeringsbereidheid. Deze combinatie van factoren heeft de afgelopen jaren geleid tot een daling van het marktaandeel, de toegevoegde waarde en de productiecapaciteit van de Europese industrie.\n\nPort of Antwerp-Bruges en Port of Rotterdam pleiten daarom voor een snelle implementatie van de Clean Industrial Deal, met concrete maatregelen en voldoende financiële steun om de Europese industrie te ondersteunen.\n\nREDACTEUR LOGISTIEK.NL",
    "url": "https://www.logistiek.nl/202706/haven-antwerpen-brugge-overtreft-rotterdam-in-containeroverslag"
  },
  {
    "title": "Groot zonnedak voorziet dc Dynalogic Bleiswijk van stroom – Opladen elektrische voertuigen – Slimme en schaalbare oplossing",
    "content": "Prologis en Dynalogic hebben een 1,2 MWp zonne-installatie in gebruik genomen op het dak van het Dynalogic-dc in Bleiswijk. De opgewekte energie wordt gebruikt voor de magazijnactiviteiten en het opladen van elektrische voertuigen met hernieuwbare energie.\n\nLogistiek vastgoedontwikkelaar Prologis en logistiek dienstverlener Dynalogic hebben de handen ineengeslagen om het gebruik van hernieuwbare energie in de logistieke sector te bevorderen. Op het distributiecentrum wat Dynalogic huurt van Prologis in Bleiswijk, is een zonne-installatie van 1,2 MWp geïnstalleerd. Het zonnepaneelsysteem bestaat uit 2.142 panelen en produceert evenveel elektriciteit als het jaarlijkse verbruik van een complete woonwijk.\n\nHet nieuwe systeem levert elektriciteit voor de magazijnactiviteiten van Dynalogic en de oplaadinfrastructuur voor de elektrische voertuigen van het bedrijf. De samenwerking tussen Prologis en Dynalogic helpt beide bedrijven hun duurzaamheidsdoelstellingen te realiseren.\n\n\"Deze installatie biedt ons de mogelijkheid om meer gebruik te maken van hernieuwbare energie, uitstoot te verminderen en minder afhankelijk te zijn van fossiele brandstoffen. Het is een cruciale stap in onze duurzaamheidsreis en helpt de druk op het stroomnet te verlichten\", zegt Paul Aelmans, senior manager system & process innovation bij Dynalogic.\n\nPrologis ziet het project als een belangrijke stap in hun streven naar meer hernieuwbare energie binnen hun wereldwijde vastgoedportfolio. Het bedrijf is al sinds 2007 bezig met het installeren van zonnepanelen op magazijndaken.\n\nMelchert Duijve, vice president energy & sustainability EU bij Prologis, benadrukt het belang van zonne-energie: “Nu netcongestie toeneemt, is het gebruik van magazijndaken voor zonne-energie een slimme en schaalbare oplossing. De energietransitie draait niet alleen om emissiereductie. Het gaat ook om zekerheid op lange termijn en veerkracht in energievoorziening. Door zonne-energie te integreren in onze logistieke faciliteiten helpen we klanten te voldoen aan regelgeving, hun duurzaamheidsdoelen te behalen en maken we onze gebouwen toekomstbestendiger.\"\n\nPrologis heeft per december 2024 wereldwijd 523 MW aan zonnevermogen geïnstalleerd, waarvan 145 MWp in Nederland. Het doel is om in 2025 wereldwijd 1 GW aan zonne-energie op eigen locaties te realiseren, in combinatie met energieopslag.\n\nREDACTEUR LOGISTIEK.NL",
    "url": "https://www.logistiek.nl/202709/groot-zonnedak-op-dc-dynalogic-in-bleiswijk"
  },
  {
    "title": "Praktische Gen Z'er wil gewoon goed salaris zien – Financiële zekerheid – Dingen realiseren en respect van collega's – Af en toe een dagje vrij – Structuur en autonomie – Leren communiceren",
    "content": "80 procent van de jonge mensen die nu de arbeidsmarkt opkomen, vindt een goed salaris de belangrijkste factor bij het kiezen van werk. Praktisch opgeleide Gen Z'ers haal je binnen met een duidelijk verhaal en financiële zekerheid.\n\nDat blijkt uit onderzoek in opdracht van ABN Amro onder 1.900 mensen die geboren zijn tussen 1997 en 2012: Gen Z. De bank heeft het onderzoek samen met Ipsos uitgevoerd vanwege het personeelstekort dat in sectoren als Transport & Logistiek duidelijk voelbaar is. Ervaren vakmensen uit de babyboom- en Generatie X-groepen gaan langzaam maar zeker met pensioen. Om het personeelstekort op te lossen, is het van belang om Gen Z’ers te bereiken – en vervolgens binnen te houden.\n\nAlles wat geschreven is over die generatie (‘de generatie die bezig is met duurzaamheid’) gaat echter vooral over hoogopgeleiden, terwijl het geluid van de praktisch opgeleide Gen Z’er onderbelicht blijft. In totaal deden aan dit onderzoek van ABN Amro 350 praktisch opgeleide Gen Z’ers mee. En die mensen met handson-mentaliteit, zijn nodig in deze sector, zegt sectorbankier Transport en Logistiek Bart Banning.\n\nVeruit het belangrijkste voor deze generatie is een goed salaris. Maar liefst 80 procent van de Gen Z’ers zegt dat een goed salaris en financiële zekerheid de belangrijkste reden is om voor een werkgever te kiezen. Dit is vaak omdat de jongeren tijdens hun studie al aan het bedrijfsleven hebben geproefd, en gewend zijn aan een inkomen. Hier is hun leefpatroon ook op ingericht.\n\nMeer en meer salaris bieden lijkt dan misschien een voor de hand liggende keuze voor werkgevers in de sector. Het is immers een werknemersmarkt, nu, waarin werkzoekenden veel keuze hebben tussen werkgevers. De voornaamste tips van de bank zijn echter niet alleen een eerlijk salaris bieden, maar juist ook duidelijkheid en financiële zekerheid geven, bijvoorbeeld in de vorm van een vast contract. En wees transparant over de verwachtingen, benadrukt ABN Amro.\n\nTen tweede wil de praktisch opgeleide Gen Z’er een baan met inhoud die ertoe doet: concreet werk waarmee ze dingen realiseren waar ze trots op kunnen zijn. Ten derde zoekt deze doelgroep naar een professionele werkomgeving met goed materiaal en respectvolle collega’s. Systemen die werken, een truck waar ze trots op zijn en veiligheid op de vloer.\n\n“Kortom: zekerheid, waardering en duidelijkheid, dat is wat deze generatie zoekt én verdient”, besluit de bank.\n\nOpvallend is dat de ondervraagden die actief zijn of gaan zijn in Transport & Logistiek het ook belangrijk vinden om af en toe een dagje vrij te zijn. Banning: “In deze sector maak je lange werkweken, waarin men gewend is dat personeel altijd beschikbaar is en service kan verlenen. We merken dat de jongsters in de branche af en toe een stapje terug willen zetten. Als werkgever is het belangrijk om helder te zijn in wat wel en niet mogelijk is. Het is goed om meer vrije tijd voor ze te faciliteren, maar je hebt ook een bedrijf te runnen.”\n\nOp basis van de uitkomsten van het onderzoek adviseert Banning ondernemers in de sector om met jonge collega’s in gesprek te gaan over hoe zij hun toekomst voor zich zien. Ontwikkeling en begeleiding wordt heel belangrijk gevonden door de ‘jongsters’, zoals Banning ze noemt. “Het is een balans tussen structuur en autonomie. Deze generatie wil mooie resultaten opleveren en bezig zijn. Daarvoor willen ze gestuurd worden. Aan de andere kant willen ze dus het vertrouwen krijgen om bezig te gaan. Ze zoeken naar een open en transparante band met de leidinggevende.”\n\nBanning voegt ten slotte toe dat het ook belangrijk is om te investeren in ‘soft skills’, zoals hoe de jongere generatie moet samenwerken en communiceren. “Deze generatie gaat liever appen dan bellen, en is mede door de coronapandemie minder gewend aan fysiek contact. Als werkgever moet je faciliteren dat mensen elkaar ontmoeten.” Voor het onderzoek is onder meer St vd Brink gesproken, waar op vrijdagmiddag de frituurpan aan gaat. Dit helpt volgens Banning mee om te wennen aan andere contactvormen.\n\nGeneratie Z komt van school of studeert nog. Dat is ook het geval met Thandie Houthuijzen. Opgegroeid met een mobieltje in de hand, maken ze snel keuzes en zijn ze ook snel aan iets anders toe. Uitdagingen zoeken, daar draait het om.\n\nREDACTEUR LOGISTIEK.NL",
    "url": "https://www.logistiek.nl/202698/praktische-gen-zer-wil-gewoon-goed-salaris-zien"
  },
  {
    "title": "AEW koopt duurzaam logistiek centrum langs de A4 – Duurzame belegging – Groeiende portefeuille",
    "content": "VolkerWessels Logistics Development (VWLD) en Delta Development hebben het duurzame logistiek centrum ABC Harnaschpolder verkocht aan AEW. Het complex in Den Hoorn, langs de A4 tussen Den Haag en Rotterdam, is langdurig verhuurd aan Logicall Technical Installation Services.\n\nHet logistiek centrum op bedrijventerrein Harnaschpolder heeft een oppervlakte van ruim 15.000 vierkante meter en beschikt over een Breaam ‘Very Good'-score. Het gebouw is uitgerust met energie-efficiënte installaties, waaronder elektrische warmtepompen en zonnepanelen.\n\nHet is ontworpen volgens de Cradle-to-Cradle-filosofie, wat zich uit in het gebruik van niet-toxische en recyclebare materialen. Het pand is ontworpen volgens het ‘design for disassembly'-principe, een ontwerpstrategie waarbij gebouwen zó worden ontworpen dat ze later gemakkelijk uit elkaar gehaald, aangepast, gerepareerd, hergebruikt of gerecycled kunnen worden.\n\n“We zijn blij met en trots op het fraaie eindresultaat: een prachtig thuis voor Logicall en een duurzame belegging voor AEW”, aldus Rob van den Broek, directeur bij Delta Development. Erjan Sprakel, directeur van VWLD vult aan: \"Het succes van dit project ligt in de hoogwaardige architectuur en hoge duurzaamheidsprestaties, waardoor dit gebouw voor de lange termijn zal voldoen aan de ambities en doelstellingen van de gebruiker en de vastgoedinvesteerder.”\n\nABC Harnaschpolder is ontworpen door OPL architecten en gebouwd door VolkerWessels-onderneming Systabo. Het complex is langjarig verhuurd aan Logicall Technical Installation Services, een one-stop-shop logistieke dienstverlener.\n\nMet deze investering beheert AEW een groeiende portefeuille van vastgoedobjecten in Nederland, met in totaal 490.000 vierkante meter verdeeld over de sectoren Logistiek, Kantoren, Retail en Wonen. Het gaat om een totaal beheerd vermogen van ruim 900 miljoen euro.\n\nFrederique Weber, Country Manager voor AEW in Nederland: “Met deze acquisitie voegen we een hoogwaardige, nieuw ontwikkelde en centraal gelegen asset toe aan de groeiende Europese portefeuille van onze klant, die langdurige inkomsten oplevert vanuit een solide huurder.”\n\nDe Randstad-regio kent volgens haar een sterke vraag naar last mile logistiek vanwege de aantrekkelijke ligging dicht bij stedelijke gebieden en de nabijheid van logistieke infrastructuur. “Deze transactie verstevigt bovendien AEW’s aanwezigheid op de Nederlandse markt, die voor ons een belangrijke strategische markt blijft.”\n\nREDACTEUR LOGISTIEK.NL",
    "url": "https://www.logistiek.nl/202690/aew-koopt-duurzaam-logistiek-centrum-langs-de-a4"
  },
  {
    "title": "Nieuwe startup gaat AI innovaties van Jungheinrich boost geven – Meer ondernemersvrijheid geven – Breed scala aan use-cases tegen het licht – Eerste projecten gaan al van start",
    "content": "Jungheinrich heeft een nieuwe dochteronderneming opgericht met de naam Uplift Ventures. Doel van het bedrijf is om de innovaties rond intralogistiek een zetje in de juiste richting te geven. De eerste ideeën staan al op het punt van uitwerken.\n\nHet nieuwe bedrijf is verantwoordelijk voor de internationale venture-activiteiten van de Jungheinrich Groep en gaat innovatieve bedrijfsmodellen stimuleren en investeren in veelbelovende startups. Met de nieuwe dochter wil de van oorsprong heftruckleverancier gebieden verkennen die buiten de huidige kernactiviteiten liggen, maar wel een hoog groeipotentieel vertegenwoordigen. Het concern wil de digitale transformatie in de logistiek stimuleren en verwacht zich op deze manier ook uit te breiden naar nieuwe markten en klantengroepen.\n\n“Met Uplift Ventures versterken we onze innovatiekracht, openen we deuren naar nieuwe, toekomstgerichte aandachtsgebieden en intensiveren we in de implementatie van onze innovatiestrategie voor de lange termijn”, zegt Lars Brzoska, voorzitter van de Raad van Bestuur van Jungheinrich.\nDe corporate venturing unit is bewust als onafhankelijk juridische entiteit opgericht om het team meer ondernemersvrijheid te geven en hen in staat te stellen om innovaties snel te ontwikkelen. Ondanks de aparte juridische entiteit blijft er een nauwe band met de bestaande activiteiten van Jungheinrich. De industriële ervaring en financiële kracht van Jungheinrich als achterliggende partij, zullen volgens Brzoska ruimte bieden om meer consequent bezig te zijn met innovatieve bedrijfsmodellen.\n\nUplift Ventures richt zich op startups en investeringen in op AI gebaseerde optimalisatie van supply chains, de toepassing van robotica en autonome logistieke systemen. Maar ook duurzame energieoplossingen, digitale platforms en oplossingen met betrekking tot de circulaire economie en duurzaamheid vallen binnen de aandachtsgebieden.\n“Bij op AI gebaseerde automatisering kun je denken aan bijvoorbeeld de inzet van AI om autonome robots slimmer te maken\", zegt Christina Mayer, een van de twee directeuren van het nieuwe bedrijf. \"Maar ook aan het efficiënter toewijzen van opslaglocaties of het verbeteren van orderpickprocessen. De mogelijkheden zijn eindeloos. We richten ons voornamelijk op digitaal ondersteunde bedrijfsmodellen in de B2B-markt. Daar houden we een breed scala aan use-cases tegen het licht, onderzoeken die op haalbaarheid en marktpotentieel en kennen vervolgens prioriteiten toe.\"\nMededirecteur Kerk Wichmann ziet veel nieuwe mogelijkheden. “Ons doel is om nieuw potentieel in een zeer vroeg stadium te identificeren. Zo kunnen we aantrekkelijke bedrijfsmodellen buiten de huidige kernactiviteiten snel opschalen en zo bij te dragen aan het succes van Jungheinrich op de lange termijn.”\n\nHoewel Uplift Ventures pas net is gestart, zijn Mayer en Wichmann nu al bezig met het opstarten van de eerste projecten. Een van die projecten is Turnus.ai. Met de Duitse startup automatiseerde Jungheinrich Profishop eerder de verwerking van online vragen, zodat medewerkers meer tijd hebben voor de ‘echte’ klantenservice. “We kijken daarnaast naar verschillende groeigebieden en bedrijfsmodellen”, laat Mayer weten. Welke dat concreet zijn, kan ze nog niet zeggen. Wel waaraan de initiatieven in grote lijnen aan moeten voldoen. “Disruptief denken en een hoge implementatiesnelheid zijn cruciaal voor succes.”",
    "url": "https://www.logistiek.nl/202688/nieuwe-startup-gaat-ai-innovaties-van-jungheinrich-boost-geven"
  },
  {
    "title": "Exertis verhuist naar nieuw centraal warehouse Raben in Oss – Samenwerking Raben en Exertis – Nieuwe centrale duurzame locatie – Geleidelijke verhuizing",
    "content": "Logistiek dienstverlener Exertis Benelux heeft een belangrijke stap gezet in de verdere optimalisatie van haar logistieke processen. Met ingang van 1 maart 2026 betrekt het bedrijf een gloednieuw hypermodern centraal warehouse, ontwikkeld door Raben Logistics, in Oss en centraliseert het de operatie.\n\nHet nieuwe warehouse aan de Vorstengrafdonk in Oss biedt de extra capaciteit die Exertis naar eigen zeggen nodig heeft om de groeiambities te realiseren. Het pand wordt de centrale logistieke spil voor alle activiteiten van Extertis Group, bestaande uit Exertis Benelux, Exertis Amacom en Exertis AV.\n\nDe verhuizing markeert een belangrijk moment in de organisatie van de logistieke dienstverlening van Exertis Benelux. Voor deze stap is het bedrijf een strategische samenwerking aangegaan met logistiek dienstverlener Raben Netherlands. De keuze voor Raben Netherlands volgt op de aankondiging van een nieuwe organisatiestructuur en de tenaamstelling van Exertis Benelux. Met deze samenwerking wil het bedrijf haar logistieke capaciteit uitbreiden en de dienstverlening verder optimaliseren. Hoe deze samenwerking er precies uitziet blijft na navraag onduidelijk. De logistiek dienstverlener geeft wel aan dat ze zelf het logistieke proces uitvoeren in de huidige warehouses en dat ook het geval gaat zijn in het nieuwe warehouse.\n\n\"We zijn ontzettend blij met deze grote stap voorwaarts in onze logistieke operatie. De verdiepingsslag in de samenwerking met Raben Netherlands en de ingebruikname van dit moderne warehouse in Oss vormen een belangrijke mijlpaal in onze groeistrategie\", zegt Bas Janssen, managing director Exertis Benelux B.V., over de samenwerking. \"Het markeert een nieuwe fase waarin we onze positie als toekomstgerichte partner verder versterken.\"\n\nDeze volgende stap in het partnership betekent volgens Thijs van Dijk, site manager Raben Oss, een logistieke efficiëntieslag die de dienstverlening van Raben aan de klanten en partners van Exertis Benelux verder versterkt. \"Samen kijken we ambitieus naar de toekomst, met volop kansen voor groei, innovatie en langdurige samenwerking. Wat begon met een gedeelde ambitie voor groei en duurzaamheid is uitgegroeid tot een concreet partnerschap dat nu zichtbaar wordt op de logistieke campus van Raben in Oss. Het tot stand brengen van deze deal is het resultaat van intensieve samenwerking, wederzijds vertrouwen en het geloof in elkaars kracht. Ik ben trots op wat we samen hebben bereikt en kijk uit naar de volgende fase van onze samenwerking.\"\n\nDe logistiek dienstverlener verhuist naar een grotere fysieke locatie en zet tegelijkertijd ook een stap richting verdere verduurzaming. \"Met het betrekken van het nieuwe warehouse zetten wij een volgende stap in het verder optimaliseren van onze logistieke processen en dienstverlening. Dit alles vanuit één centrale, duurzame locatie georganiseerd\", aldus het bedrijf. Raben noemt het complex in Oss een 'zero-emissie logistieke campus'.\n\nDe verhuizing zal geleidelijk plaatsvinden, met een soepele overgang die de bestaande logistieke processen in Den Bosch en Rosmalen niet zal verstoren. Het bedrijf heeft aangegeven haar partners actief op de hoogte te houden van de ontwikkelingen, met de overtuiging dat de nieuwe locatie de samenwerking verder zal versterken. Voor de partners blijft alles voorlopig nog hetzelfde\n\nExertis Benelux, dat zijn oorsprong als familiebedrijf in 1999 begon, is gespecialiseerd op het gebied van distributie en fulfilment. Sinds 2019 maakt het bedrijf deel uit van Exertis, een DCC Technology Company.\n\nREDACTEUR LOGISTIEK.NL",
    "url": "https://www.logistiek.nl/202613/exertis-benelux-verhuist-naar-nieuw-centraal-warehouse-oss"
  },
  {
    "title": "Wereldwijde spanningen raken volumes Rotterdamse haven – Lagere productie staalindustrie – Nat massagoed",
    "content": "De overslag in de Rotterdamse haven is in de eerste drie maanden van 2025 met 5,8 procent gedaald ten opzichte van Q1 vorig jaar. De resultaten staan onder druk door een onzekere wereldsituatie, met dreigende importheffingen in de Verenigde Staten en aanhoudende conflicten in Oekraïne en het Midden-Oosten.\n\nIn het eerste kwartaal van dit jaar bedroeg de overslag 103,7 miljoen ton tegenover 110,1 miljoen ton in het eerste kwartaal van 2024. De daling komt voornamelijk door minder overslag van ijzererts, kolen, ruwe olie en olieproducten. De overslag van agribulk, overige droog massagoed en containers nam wel toe.\n\nDe importheffingen van de Verenigde Staten op exportgoederen uit Europa hebben nog geen effect gehad op de overslag in het eerste kwartaal. Maar de huidige geopolitieke spanningen hebben volgens het Havenbedrijf wel invloed op de houding van bedrijven en de keuzes die ze maken.\n\n“De eerste drie maanden van dit jaar kenmerkten zich door een grote mate van volatiliteit van de wereldhandel als gevolg van dreigende importheffingen in de Verenigde Staten en conflicten in Oekraïne en het Midden-Oosten”, benadrukt Boudewijn Siemons, ceo van Havenbedrijf Rotterdam.\n\nDeze volatiliteit heeft volgens hem geleid tot onzekerheid bij bedrijven op het gebied van handel en het doen van investeringen. “We zien dat terug in de overslagvolumes en de investeringsbereidheid. Het blijft in deze onzekere tijden onverminderd belangrijk om als Rotterdamse haven samen met de nationale en Europese overheden ons te blijven inzetten voor een concurrerend Europees investeringsklimaat.”\n\nDe overslag van droog massagoed daalde met 8,6 procent in vergelijking met het eerste kwartaal van 2024. De belangrijkste reden voor de afname is de sterke daling van de overslag van ijzererts en schroot met 28,1 procent. Er werd de eerste drie maanden twee miljoen ton minder ijzererts overgeslagen vanwege een daling in vraag naar ijzererts voor de staalproductie, veroorzaakt door lagere productieniveaus in de staalindustrie.\n\nDe overslag van kolen nam in lijn met de afgelopen kwartalen af met 17,3 procent tot 4,5 miljoen ton doordat het aandeel van kolen in stroomopwekking steeds verder afneemt. De overslag van agribulk nam toe met 22,7 procent, net als de overslag van overig droogmassagoed van 44,1 procent. Deze stijging komt voornamelijk doordat een nieuwe droge bulkterminal in gebruik is genomen.\n\nDe overslag van natte bulk nam af met 8,8 procent tot 48,0 miljoen ton. Deze daling van 4,6 miljoen ton werd veroorzaakt door minder overslag van ruwe olie, minerale olieproducten en overig nat massagoed. Als gevolg van lagere raffinagemarges in Noordwest-Europa is er minder vraag naar ruwe olie van raffinaderijen. De aanvoer van ruwe olie nam om die reden af met 1,1 miljoen, tot 24,7 miljoen ton. Ook de vraag naar minerale olieproducten nam in het eerste kwartaal van dit jaar af met 20,1 procent en 2,9 miljoen ton.\n\nDe overslag in het containersegment is in het eerste kwartaal toegenomen met 2,2 procent naar 3,3 miljoen TEU. In tonnage laat de overslag een daling zien van 1,1 procent in vergelijking tot dezelfde periode vorig jaar. Dit verschil is veroorzaakt door een afname van de export van volle containers met 8,1 procent. Exportcontainers zijn zwaarder, waardoor het gemiddelde gewicht per container lager ligt. De daling van het aantal exportcontainers is volgens Havenbedrijf Rotterdam een gevolg van de zwakke marktpositie van de Europese industrie en een daling van het aantal transhipmentcontainers dat in Rotterdam werd overgeslagen.\n\nDe totale overslag van het marktsegment breakbulk (Roll-on/Roll-off en overig stukgoed) steeg met 0,6 procent naar 7,8 miljoen ton. De RoRo-overslag daalde met 1,8 procent naar 6,2 miljoen ton. RoRo-lading heeft te lijden onder de sterke concurrentie van wegtransport door lage tarieven en de lage economische groei in het Verenigd Koninkrijk.\n\nREDACTEUR LOGISTIEK.NL",
    "url": "https://www.logistiek.nl/202677/wereldwijde-spanningen-raken-volumes-rotterdamse-haven"
  },
  {
    "title": "DHL-pakketautomaten bij steeds meer Praxis-filialen – Uitbreiding pakketpunten",
    "content": "Praxis en DHL zijn een samenwerking aangegaan voor het plaatsen van pakketautomaten bij vestigingen van de bouwmarkt. Bij zestien winkels is inmiddels een pakketkluis geplaatst. Komende maanden volgen nog zo'n zestig locaties.\n\nDe automaten voor het verzenden en afhalen van pakketten staan op de parkeerplaats van de Praxis-vestigingen en zijn tijdens de openingstijden van de winkels beschikbaar. Het doel is om zoveel mogelijk van de 183 vestigingen van een pakketautomaat te voorzien.\n\nPraxis ziet de DHL-pakketautomaten als een belangrijke toevoeging. “Bij Praxis zetten we ons elke dag in om het makers makkelijker te maken door hun tijd, geld en moeite te besparen”, zegt algemeen directeur Corine Duchenne. “Ons doel is simpel: klanten zo goed mogelijk helpen. Daarom blijven we innoveren en kijken we naar nieuwe oplossingen die hen ondersteunen. De pakketautomaten van DHL zijn hierin een mooie stap, waarmee we onze makers nog meer gemak bieden.”\n\nSteeds meer mensen kiezen volgens Pieter de Vree, director retail network bij DHL eCommerce, voor aflevering op een DHL-servicepunt om zo zelf het moment van ophalen en verzenden te bepalen. “Pakketautomaten zijn de doe-het-zelf variant van deze punten. Daarom zien we Praxis als een mooie toevoeging aan ons netwerk dat 5000 punten heeft, waarvan de helft pakketautomaten zullen zijn eind dit jaar.”\n\nVolgens DHL kan het bedrijf inmiddels 175.000 pakketten per dag verwerken via de pakketautomaten. Met een afhaalcode die per e-mail wordt verzonden of via de Mijn DHL-app wordt gedeeld, kan de pakketautomaat alleen door de ontvanger van het pakket worden geopend. Het retourneren of versturen van pakketten gaat met hetzelfde gemak.\n\nZowel DHL als PostNL maakten eerder dit jaar bekend dat ze allebei fors investeren in nieuwe pakketautomaten. DHL verdubbelt het aantal pakketkluizen dit jaar van 1.250 naar 2.500. PostNL, dat al zo’n 1.100 automaten heeft, plaatst er dit jaar nog eens vijfhonderd bij.\n\nREDACTEUR LOGISTIEK.NL",
    "url": "https://www.logistiek.nl/202671/nieuwe-dhl-pakketkluizen-bij-steeds-meer-praxis-filialen"
  },
  {
    "title": "E. van Wijk voegt zes elektrische DAF-trucks aan wagenpark toe – Eigen laadinfrastructuur – Twaalf elektrische voertuigen",
    "content": "E. van Wijk Logistics heeft zes nieuwe DAF XD Electric trucks in ontvangst genomen. Deze volledig elektrische trekkers, met een actieradius tot 500 kilometer, worden momenteel getest in samenwerking met DAF Trucks.\n\nDe levering volgt op een eerdere test met de DAF XF Electric, die sinds vorig jaar in de praktijk wordt ingezet. De DAF XD Electric is geschikt voor zero emissie stads- en regiotransport.\n\nOm het duurzame en toekomstgerichte karakter van de deal kenbaar te maken, nam ceo Ewout van Wijk de sleutels in ontvangst in bijzijn van zijn zoon Matthieu – de vierde generatie Van Wijk.\n\nDe zes nieuwe trucks worden ingezet op geselecteerde routes en vormen een belangrijk onderdeel van de testfase waarin prestaties, inzetbaarheid en laadinfrastructuur in de praktijk worden geëvalueerd. Daarbij maakt E. van Wijk gebruik van een eigen laadinfrastructuur, volledig gevoed door 2.800 zonnepanelen met een vermogen van 1,5 megawatt. In combinatie met een accupakket van 4,3 MWh kunnen dagelijks acht elektrische trucks volledig emissievrij worden opgeladen.\n\n“Deze levering markeert opnieuw een belangrijke stap in de verduurzaming van onze logistieke operatie”, aldus Ewout van Wijk. Met deze uitbreiding groeit de elektrische vloot van E. van Wijk dit jaar naar in totaal twaalf voertuigen.\n\nREDACTEUR LOGISTIEK.NL",
    "url": "https://www.logistiek.nl/202665/e-van-wijk-voegt-zes-elektrische-daf-trucks-aan-wagenpark-toe"
  },
  {
    "title": "Familiebedrijven stellen bestaansrecht veilig door overname – Zekerheid bieden – Over Brouwer Logistics",
    "content": "Brouwer Logistics heeft Gebr. Gorter overgenomen. De overname stelt beide familiebedrijven naar eigen zeggen in staat om sterker te staan in een snel veranderende transportsector. Alle medewerkers behouden hun baan, maar dubbelbemande meubeldistributie en verhuizingen verdwijnen uit het portfolio.\n\nDe overname van Gebr. Gorter uit Amstelveen door Brouwer Logistics uit Mijdrecht is ingegaan per 1 april 2025. “Dit is een strategische overname waar we trots op zijn”, zegt Arwin Brouwer, directeur van Brouwer Logistics. “Gebr. Gorter is een mooi bedrijf met een uitstekende reputatie en een sterk team. We hebben waardering voor wat zij hebben opgebouwd. Met deze overname kunnen we het gezonde bedrijf dat we nu zijn, ook blijven in de toekomst.”\n\nDe bedrijven zeggen betrouwbaarheid, klantgerichtheid en zorg voor de medewerkers als overeenkomst te hebben. Alle medewerkers van Gebr. Gorter gaan mee naar Brouwer Logistics.\n\nVoor Gebr. Gorter speelde het vertrouwen in Brouwer Logistics naar verluidt een cruciale rol, evenals de wens om zekerheid te bieden aan de medewerkers en opdrachtgevers. Daarbij is de gunstige geografische ligging van Brouwer Logistics ten opzichte van Gorter een belangrijk punt. “Het belang van onze medewerkers staat voorop en met Brouwer Logistics geloven we oprecht in het beste voor alle betrokken partijen”, aldus directeur Fred Gorter.\n\nBrouwer Logistics is ruim 85 jaar specialist in logistiek dienstverlening. Vanuit één centrale locatie in Mijdrecht verzorgt het bedrijf binnenlandse distributie, Europese groupage en warehousing voor een breed pakket aan klanten. Het wagenpark van Brouwer Logistics wordt uitgebreid naar ruim zeventig eenheden, waarbij de dubbelbemande meubeldistributie en verhuizingen van Gebr. Gorter gaan stoppen. De werkzaamheden van Gebr. Gorter blijven voorlopig vanuit Amstelveen plaatsvinden, maar zullen op korte termijn verplaatsen naar Mijdrecht.\n\nREDACTEUR LOGISTIEK.NL",
    "url": "https://www.logistiek.nl/202663/familiebedrijven-stellen-bestaansrecht-veilig-door-overname"
  },
  {
    "title": "Groen licht voor omstreden mega-dc Westland – Ontlasten verkeersdruk – Ontwikkeling ABC Westland – Al drie jaar actie",
    "content": "De gemeente Westland heeft groen licht gegeven voor de komst van een groot logistiek centrum op het ABC-terrein tussen Poeldijk en Den Haag, waar al jaren door omwonenden tegen geprotesteerd wordt. Dat meldt Omroep West. De plannen omvatten de bouw van grote distributiecentra en vier woontorens van twintig meter hoog voor de huisvesting van honderden arbeidsmigranten.\n\nDe gemeenteraad Westland stemde deze in met het benodigde bestemmingsplan van het veel besproken uitgebreide logistieke centrum tussen Poeldijk en Den Haag, ondanks aanhoudende zorgen over de verkeersafwikkeling in de regio, meldt Omroep West. De goedkeuring voor de komst van het mega-dc van 34 voetbalvelden groot, volgt op de toezegging van wethouder Peter Valstar (VVD, Economie) dat Westlandse bedrijven voorrang krijgen bij de vestiging op het nieuwe bedrijventerrein.\n\nDaarnaast beloofde de wethouder zich maximaal in te zetten voor het ontlasten van de verkeersdruk. Deze toezeggingen waren cruciaal om ook het CDA achter het plan te krijgen, wat uiteindelijk resulteerde in een meerderheid van 25 voor- en 11 tegenstemmen. Wethouder Valstar benadrukte tijdens het debat de economische noodzaak van het distributiecentrum en de behoefte van Westlandse bedrijven aan groeiruimte, schrijft de regionale omroep.\n\nHet nieuwe ABC Westland-terrein van zo'n zeventien hectare zal worden gerealiseerd ten zuiden van het bestaande bedrijventerrein, tussen Poeldijk en Den Haag. De plannen omvatten de bouw van grote distributiecentra en vier woontorens van twintig meter hoog voor de huisvesting van arbeidsmigranten.\n\nDe actiegroep ‘Zeg Nee tegen ABC’, die gesteund wordt door 700 sympathisanten, voert al drie jaar actie tegen de uitbreiding van het industrieterrein nabij Den Haag. Het voornaamste bezwaar van de bewoners betreft de verwachte toename van vrachtverkeer en arbeidsmigranten, waarvoor volgens hen onvoldoende huisvesting is geregeld. “De gemeente doet alsof er naar ons geluisterd is, maar dat is niet zo. Dit industrieterrein komt op een volstrekt onlogische plek en vormt een bedreiging voor onze leefbaarheid”, zei een omwonende tegen Omroep West.\n\nDe uitbreiding wordt mede mogelijk gemaakt door de Amerikaanse vastgoedinvesteerder Hines, die sinds 2019 grootaandeelhouder is van ABC Westland.\n\nREDACTEUR LOGISTIEK.NL",
    "url": "https://www.logistiek.nl/202657/groen-licht-voor-omstreden-mega-dc-westland"
  },
  {
    "title": "Rewe gaat onverminderd door met automatiseren van dc's – Forse capaciteitsgroei voor dit Rewe dc – Koppeling en vervanging van bestaande systemen",
    "content": "Opnieuw kreeg material handling leverancier Witron een enorme automatiseringsklus toegewezen van de Duitse supermarktorganisatie Rewe. Het landelijk distributiecentrum in Neu-Isenburg wordt voorzien van grootschalige automatisering waarmee het bedrijf een piek van bijna 650.000 colli per dag kan halen.\n\nVanaf het derde kwartaal volgend jaar zullen 22 automatische casepicking machines (type COM van Witron) dagelijks 247.500 handelseenheden gesorteerd per filiaal op zowel pallets als in rolcontainers plaatsen. Er komt in Neu-Isenburg ook een opslagsysteem met ruimte voor 167.900 trays en 48 stellingbedieningsapparaten. Aanvoer vindt plaats vanuit een bestaand automatisch palletmagazijn met ruimte voor 65.500 pallets, dat met nog eens twee gangen en in totaal 9.500 palletplaatsen wordt uitgebreid. Na oplevering zal vanuit Neu-Isenburg 16.700 verschillende houdbare artikelen geleverd aan 2.200 filialen en worden er op topdagen ruim 640.000 handelseenheden verzameld. In Nederland leverde Witron vergelijkbare systemen op voor Jumbo en Plus.\n\nLees ook: Migros gaat door het dak met magazijnautomatisering\n\nRewe heeft met de realisatie van het logistiek centrum in Henstedt-Ulzburg al ervaring opgedaan met Witron. Lars Siebel, bij Rewe verantwoordelijk voor de logistiek, kijkt daar tevreden op terug. “Dat succes willen we nu in Neu-Isenburg evenaren.”\nDoor toepassing van deze automatiseringsvorm kan Rewe in de toekomst meer dan het dubbele aan casepicking-artikelen opslaan en picken, waarbij de totale capaciteit van de locatie met ruim 20 procent toeneemt. Waar het assortiment in het bestaande proces uit 3.000 verschillende artikelen bestond, gaat het totaal systeem van Witron nu plek bieden aan maar liefst 7.800 producten. De capaciteit groeit naar 247.500 picks per dag.\n\nAnder aspect is de realisering op deze manier van een efficiënte consolidatie met piecepicking-opdrachten uit de picksystemen voor zowel kratten uit het de bestaande systemen waar Rewe op deze locatie al mee werkt. Systemen als DPS als CPS worden in Neu-Isenburg al sinds 2014 toegepast, het OPS is medio 2021 in gebruik genomen.\nIn de steeds meer omvattende samenwerking was Witron dit keer ook betrokken bij de planning van de materiaalstroom en bij het ontwerp van de overgangsstrategie, waarin is vastgelegd hoe de filialen tijdens de aanpassingsfase toch kunnen worden bevoorraad. Bovendien hielp de leverancier bij de selectie van een betrouwbare recyclingpartner voor Rewe, die zorgt voor de ontmanteling en het afvoeren van de warehousesystemen die straks niet meer gebruikt worden.",
    "url": "https://www.logistiek.nl/202647/rewe-gaat-onverminderd-door-met-automatiseren-van-dcs"
  },
  {
    "title": "Recorduitstoot CO2 in containervervoer zeevaart – Impact op verladers en nieuwe IMO-regels – Grote schepen grootste uitstoters, maar efficiëntie speelt rol – Kansen voor verladers in CO2-reductie",
    "content": "De wereldwijde containerzeescheepvaart heeft in 2024 een recordhoeveelheid CO2 uitgestoten. Nieuwe data van Xeneta en Marine Benchmark tonen een stijging van veertien procent ten opzichte van het vorige record uit 2021. De belangrijkste oorzaak van deze piek is de aanhoudende onrust in de Rode Zee, die schepen dwingt langere routes rond Afrika te varen. \"Verladers moeten de impact begrijpen die emissievoorschriften zullen hebben op hun bedrijf en de rol die zij kunnen spelen bij het verminderen van CO2 in toeleveringsketens.\"\n\nDe recente cijfers komen op een gevoelig moment, nu geopolitieke spanningen oplopen door de aangekondigde Amerikaanse tarieven. Emily Stausbøll, marktanalist bij dataplatform Xeneta benadrukt dat de focus op deze economische ontwikkelingen de urgente klimaatproblematiek binnen de logistieke ketens niet mag overschaduwen.\n\nDe stijgende emissies roepen serieuze vragen op bij de marktanalist over de haalbaarheid van de klimaatdoelstellingen van de Internationale Maritieme Organisatie (IMO), die streeft naar netto nul uitstoot rond 2050.\n\n“Verladers moeten de impact begrijpen die emissievoorschriften zullen hebben op hun bedrijf en de rol die zij kunnen spelen bij het verminderen van CO2 in toeleveringsketens”, stelt Stausbøll.\n\nDe IMO heeft tijdens een recente bijeenkomst in Londen concrete reductiedoelstellingen voor de brandstofintensiteit in de containerzeescheepvaart vastgesteld, inclusief financiële sancties bij niet-naleving. Vanaf 2028 moeten schepen hun brandstofintensiteit aanzienlijk verlagen ten opzichte van 2008.\n\nEr komen twee niveaus van reductiedoelstellingen, met bijbehorende boetes en beloningen voor over-performance. De verwachting is dat de CO2-intensiteit in 2040 met 65 procent moet zijn gedaald, schrijft Xeneta. De definitieve details van deze regelgeving worden in oktober 2025 verwacht.\n\nDe analyse van de emissiecijfers door Xeneta toont aan dat de grootste schepen (boven de 14.500 TEU) de grootste absolute toename in CO2-uitstoot lieten zien. Echter, relatief gezien stoten schepen tussen de 8.000 en 12.000 TEU een disproportioneel grote hoeveelheid CO2 uit in verhouding tot hun aandeel in de totale capaciteit. Dit komt doordat grotere schepen doorgaans nieuwer en efficiënter zijn.\n\nDe toename van de transportprestaties verklaart een groot deel van de emissiegroei in 2024, zegt Stausbøll. Echter, bij de allergrootste schepen (boven 20.000 TEU) was de emissiestijging aanzienlijk groter dan de groei van de transportprestaties. Dit wordt door het platform toegeschreven aan een toename van de vaarsnelheid en een lagere benuttingsgraad op de retourroutes.\n\nOndanks de huidige economische uitdagingen, kunnen verladers nu al stappen zetten in het verminderen van de CO2-uitstoot binnen hun toeleveringsketens, stelt Stausbøll. “Door bij de keuze van vervoerders niet alleen naar prijs en service te kijken, maar ook de CO2-prestaties mee te wegen, kunnen significante verschillen worden gemaakt.”\n\nMaar we moeten volgens de marktanalist ook realistisch zijn, als het gaat om de prioriteiten op dit moment. “Met de dreiging van Amerikaanse tarieven op elk land ter wereld en meer dan 100 procent op China, zal het moeilijk zijn om de CO2-emissies in toeleveringsketens momenteel op de agenda van de directievergadering te krijgen. Hoewel er momenteel enorme financiële druk is voor verladers, kunnen zij CO2-reductie nog steeds opnemen in hun strategie voor de inkoop van vracht”, sluit Stausbøll af.\n\nREDACTEUR LOGISTIEK.NL",
    "url": "https://www.logistiek.nl/202652/recorduitstoot-co2-containervervoer-zeevaart"
  },
  {
    "title": "Bol-verkooppartners kunnen snel bezorgen zonder nachtwerk – Snelle bezorging voor jonge generaties – Volume voor je webshop",
    "content": "Ampère, het vervoerbedrijf van Bol, heeft een nieuwe bezorgservice gelanceerd: Same Day Last Mile. Verkooppartners van de webshop hoeven niet meer in de nacht te werken om toch de volgende dag klantbestellingen afgeleverd te krijgen.\n\nAmpère heeft naar eigen zeggen bijna drie jaar lang toegewerkt naar deze nieuwe dienst. Bestellingen die uiterlijk 23.59 uur bij een Bol-verkooppartner binnen zijn, worden de volgende dag afgeleverd, terwijl de verkoper pas in de ochtend hoeft in te pakken. “Een grote stap voor ons, een nog grotere voor hen”, aldus de vervoerder op LinkedIn. Verkooppartners van Bol hoeven ook niet meer extra te sorteren, ongeacht of de pakketten via DHL of Ampère gaan.\n\nDe afgelopen jaren is veel getest met en onderzoek gedaan naar snelle bezorgdiensten in Nederland. Met name jongere generaties consumenten schijnen bereid te zijn meer te betalen voor snelle aflevering van hun pakket. Kledingmerk Malelions vindt het erg belangrijk om altijd snel te bezorgen, zelfs in piekdrukte. Het zou zorgen voor terugkerende klanten, die een ontvangen trui wellicht ook nog snel in een andere kleur bestellen. “Terwijl als je de trui via PostNL pas een week later ontvangt en je wilt ‘m in een andere kleur, dan is het mogelijk dat die is uitverkocht. Of je hebt geen zin om er weer een week op te wachten”, zei Thijs Offermeijer, eigenaar van Malelions, erover.\n\nJan Wijn, ceo van Trunkrs, gaf in de zomer van 2023 aan dat same day delivery een manier is om volume te krijgen, iets wat nodig is in een markt waar kosten toenemen en marges opdrogen. “De speelruimte voor webshops is wat dat betreft niet zo groot. Kijk maar naar bijvoorbeeld same day delivery. Sommigen zien dit als een luxeproduct. Daar zou je op kunnen bezuinigen. Maar als je artikelen aanbiedt via een e-commerceplatform, is een dergelijke optie belangrijk voor de ranking en dus voor de vindbaarheid van de website. Kies je dan toch een relatieve duur afleveringsmodel met meer kans op conversie, of neem je genoegen met minder omzet en lagere kosten om de marge te verbeteren?”\n\nREDACTEUR LOGISTIEK.NL",
    "url": "https://www.logistiek.nl/202648/bol-verkooppartners-kunnen-snel-bezorgen-zonder-nachtwerk"
  },
  {
    "title": "Opname logistiek vastgoed licht gedaald, maar vertrouwen groeit – Hoge huren, krapte in hotspots – Traditioneel sterke vestigingsvoorwaarden",
    "content": "Logistiek vastgoed was in het eerste kwartaal van 2025 het dominante segment, met een opname van 425.000 vierkante meter. In totaal werd in de eerste drie maanden van het jaar 750.000 vierkante meter bedrijfsruimte opgenomen. Dit blijkt uit cijfers van internationaal vastgoedadviseur Cushman & Wakefield.\n\nHoewel de opname van logistiek vastgoed in het eerste kwartaal net wat lager uitviel dan in dezelfde periode vorig jaar (-3%), laat het stijgende aantal bezichtigingen en zoekopdrachten zien dat het vertrouwen groeit.\n\nDiverse grote transacties onderschrijven dat beeld volgens de vastgoedadviseur ook. Zo tekende Karl Rapp een huurovereenkomst voor circa 41.000 vierkante meter bij Citylink in Rotterdam en nam Brouwers Logistics 36.500 vierkante meter in Drunen in gebruik. Dorel Juvenile verlengde de huur van 30.000 vierkante meter en breidde daarnaast uit met nog eens 10.000 vierkante meter.\n\nIn het eerste kwartaal van het jaar is duidelijk zichtbaar dat de trends uit 2024 doorzetten. Het gaat daarbij om hoge huren en krapte in logistieke hotspots tegenover stijgende leegstand op secundaire locaties. Op toplocaties blijft de druk volgens Cushman & Wakefield groot, wat leidt tot aanhoudende huurstijgingen die min of meer gelijk oplopen met de inflatie. Op minder gewilde locaties dwingen langere leegstandsperiodes verhuurders tot ruimere incentives, waaronder korting op de huurprijs.\n\nToplocaties blijven populair, maar zijn vaak duur en lastig beschikbaar, benadrukt Sander van Tuijl, head of leasing Cushman & Wakefield Nederland. “Tegelijk zien we dat juist op secundaire locaties steeds meer kansen ontstaan. De huren liggen daar lager en met de juiste investeringen in kwaliteit en duurzaamheid kunnen dit aantrekkelijke alternatieven worden. Voor bedrijven die meer ruimte zoeken tegen lagere prijzen, is zo’n overstap steeds realistischer. Dit kan uiteindelijk ook leiden tot meer balans in de markt.”\n\nNederland biedt gebruikers van logistiek en industrieel vastgoed traditioneel zeer sterke vestigingsvoorwaarden, waaronder locatie, infrastructuur, arbeidsaanbod en duurzaamheid. Ondertussen ontstaan er wel grote uitdagingen, onder meer op het gebied van stroomcapaciteit en netcongestie, wateraansluiting en stikstofeisen. Deze zaken kunnen de keuzes voor een locatie beïnvloeden, zowel voor investeerders als voor bedrijven die op zoek zijn naar nieuwe locaties.\n\nREDACTEUR LOGISTIEK.NL",
    "url": "https://www.logistiek.nl/202642/duurzame-logistieke-locaties-buiten-hotspots-steeds-gewilder"
  },
  {
    "title": "WDP en Kris De Leeneer sluiten vastgoeddeal van 60 miljoen euro – Ontwikkeling nieuw warehouse – Aanwezigheid op strategische locaties versterken",
    "content": "WDP heeft een vastgoedovereenkomst gesloten met de Belgische logistiek dienstverlener Kris De Leeneer (KDL) ter waarde van 60 miljoen euro. De transactie omvat de ontwikkeling van een nieuw warehouse, een sale en leaseback van KDL's bestaande geautomatiseerde dc in Lokeren en de tijdelijke huur van vierkante meters.\n\nDe logistiek dienstverlener, die onlangs in België nog werd gekroond tot Transporteur van het Jaar, opereert vanuit zijn volledig geautomatiseerde magazijn op het industriepark van Lokeren langs de E17. Onderdeel van de deal is de verwerving van dit 25.000 vierkante meter grote distributiecentrum. Het biedt ruimte aan 46.000 palletplaatsen dankzij de vrije hoogte van 26 meter geautomatiseerde Movu-palletopslag.\n\nHet duurzame warehouse is energie-efficiënt gekoeld dankzij de betonconstructie en zonnepanelen en beschikt over moderne kantoorruimtes. De parking is uitgerust met laadinfrastructuur voor personenwagens en e-trucks. De sale en leaseback-transactie betreft een investering van zo’n 40 miljoen euro. De logistiek dienstverlener is met WDP een huurcontract van 20 jaar overeengekomen.\n\nDaarnaast zal Warehouses De Pauw (WDP) voor KDL een nieuw warehouse realiseren op een nog braakliggend terrein in eigendom dat ook in Lokeren ligt. Het nieuwe duurzame gebouw krijgt een verhuurbare oppervlakte van ongeveer 18.000 vierkante meter. KDL tekent hiervoor in op een huurcontract van 15 jaar.\n\nDe investering voor deze ontwikkeling betreft zo’n 20 miljoen euro. In afwachting van de realisatie van dit nieuwbouwmagazijn eind 2026, neemt de logistiek dienstverlener zijn intrek in de beschikbare ruimte van WDP in het nabijgelegen Zele. KDL zal er circa 4.500 vierkante meter op tijdelijke basis gaan huren.\n\n“Met deze samenwerking zetten we een volgende, doordachte stap in de uitbouw van ons logistiek model”, benadrukt ceo Kris De Leeneer van KDL. “De combinatie van automatisering, duurzaamheid en de strategische ligging maakt dat we klaar zijn om onze klanten nog sneller en flexibeler te bedienen. Dit partnership met WDP bevestigt onze ambitie om als referentie in de sector te blijven groeien.”\n\n“Deze investering sluit perfect aan bij WDP’s strategie om onze aanwezigheid op strategische logistieke locaties te versterken, de supply chain van onze klanten te optimaliseren en de klantenbinding te verdiepen”, legt Kristof De Witte, verantwoordelijk voor WDP BeLux, uit.  “Met deze creatieve vastgoedpuzzel kunnen we inzetten op drie belangrijke fronten. Vastgoed speelt een sleutelrol in de groeistrategie van KDL, en we zijn dan ook verheugd dat deze geïntegreerde oplossing hun logistieke processen én toekomstige groei ondersteunt.”\n\nREDACTEUR LOGISTIEK.NL",
    "url": "https://www.logistiek.nl/202633/wdp-en-kris-de-leeneer-sluiten-vastgoeddeal-van-60-miljoen-euro"
  },
  {
    "title": "Jansen Logistics breidt uit op Zwolse Hoek in Urk – Meer vraag dan aanbod – Strategische keuze voor locatie",
    "content": "De eerste paal is geslagen voor de uitbreiding van Jansen Logistics op bedrijventerrein Zwolse Hoek in Urk. De uitbreiding, gerealiseerd door Bouwvast, omvat een nieuwe coldstore en expeditieruimte en moet eind dit jaar in gebruik worden genomen.\n\nEigenaar Evert Jansen sr. verrichtte zelf de symbolische handeling om de start van de bouw in te luiden, onder toeziend oog van de medewerkers van het transportbedrijf. De nieuwe faciliteit wordt gebouwd op het voormalige parkeerterrein naast het bestaande pand op bedrijventerrein Zwolse Hoek in Urk. Zodra de bouw is afgerond, kan Jansen Logistics 6.500 extra pallets kwijt, waardoor de totale opslagcapaciteit van het bedrijf op 16.000 pallets komt.\n\nDe uitbreiding omvat een coldstore van 3.150 vierkante meter, een expeditieruimte van 600 vierkante meter en vijf extra laaddocks. De reden voor de uitbreiding is eenvoudig, vertelt Janita van Urk van Jansen Logistics. “Er is momenteel meer vraag naar diepvriesopslag dan er aanbod is.”\n\nHet is een belangrijke mijlpaal voor Jansen Logistics, dat 41 jaar geleden begon met slechts één vrachtwagen en inmiddels is uitgegroeid tot een belangrijke speler in de logistieke sector met een wagenpark van 40 eigen voertuigen.\n\nDe keuze om de uitbreiding naast het bestaande pand te realiseren, is mede ingegeven door eerdere uitbreidingen van het bedrijf, licht Van Urk toe. Zo werd eerder grond aan de overkant van het terrein in gebruik genomen voor het parkeren van het wagenpark. Ook werd in 2023 het bedrijfspand van autobedrijf Mudde & Kok aangekocht, waar een nieuwe wasstraat werd gebouwd. Deze uitbreiding zorgt ervoor dat er nu voldoende ruimte is voor de bouw van de nieuwe faciliteit, op de vrijgekomen ruimte naast het huidige pand.\n\nAls de bouw volgens planning verloopt, zal de nieuwe faciliteit tegen het einde van het jaar operationeel zijn.\n\nREDACTEUR LOGISTIEK.NL",
    "url": "https://www.logistiek.nl/202628/jansen-logistics-breidt-uit-op-zwolse-hoek-in-urk"
  },
  {
    "title": "Wessels Vriezenveen neemt Mastenbroek Transport over – Groei en samenwerking",
    "content": "Logistiek dienstverlener Wessels Vriezenveen versterkt zijn positie in de regio met de overname van branchegenoot Mastenbroek Transport uit Hengelo.\n\nWat begon als een mooie klik tussen Wessels Vriezeveen en Mastenbroek Transport, is uitgegroeid tot een strategische overname waarmee beide partijen, naar eigen zeggen, vol vertrouwen de toekomst ingaan. \"We zijn ontzettend blij om te delen dat Wessels Vriezenveen en Mastenbroek Transport vanaf nu samen verder gaan\", zo is te lezen in een gezamenlijke verklaring op social media.\n\nDe strategische overname gebeurt omdat beide bedrijven geloven in groei, in samenwerking en in het versterken van elkaars kwaliteiten. \"Door deze stap kunnen we onze klanten nog beter bedienen en de kwaliteit waarborgen. We kijken er enorm naar uit om samen verder te bouwen aan de toekomst.\"\n\nDe transportbedrijven benadrukken dat klanten kunnen blijven rekenen op de vertrouwde service, maar met tegelijkertijd op meer mogelijkheden, dankzij de bundeling van krachten.\n\nREDACTEUR LOGISTIEK.NL",
    "url": "https://www.logistiek.nl/202609/wessels-vriezenveen-neemt-mastenbroek-transport-over"
  },
  {
    "title": "Afval wordt energie: PreZero slaat stroom op in batterijsysteem – Tijdelijke opslag",
    "content": "Afvalinzamelaar PreZero gaat een nieuw batterijsysteem realiseren op de locatie in Roosendaal. Energie die vrijkomt uit de verbranding van restafval wordt tijdelijk opgeslagen en op een later tijdstip aan het elektriciteitsnet geleverd.\n\nHet systeem zal een bijdrage gaan leveren aan de flexibiliteit en stabiliteit van het net en heeft een capaciteit van 10MW/20MWh. Naar verwachting wordt het batterijsysteem in het najaar van 2026 in gebruik genomen.\n\nDe overgang van fossiele energie naar energie uit hernieuwbare bronnen zoals wind- en zonne-energie vraagt volgens de afvalinzamelaar om meer flexibiliteit op het elektriciteitsnet. Zo kan vraag en aanbod op de energiemarkt beter in balans worden gehouden. Het nieuwe batterijsysteem moet hieraan een bijdrage leveren.\n\nBij het verbranden van restafval komt energie vrij, die door PreZero wordt omgezet in elektriciteit. Deze elektriciteit kan het bedrijf vanaf halverwege volgend jaar tijdelijk opslaan in het batterijsysteem. De opgeslagen elektriciteit wordt, wanneer nodig, geleverd via de bestaande netaansluiting van PreZero op het 150kV hoogspanningsnet van Tennet.\n\nPreZero streeft naar Zero Waste door afval te voorkomen, hergebruik te stimuleren of grondstoffen een nieuw leven te geven. Als afval echt niet voorkomen kan worden, haalt PreZero er zoveel mogelijk herbruikbare materialen uit. Wat dan nog overblijft, wordt verbrand.\n\n“Maar wel op de meest duurzame manier. Met maximale energieterugwinning en CO2-afvang,” licht Nout van Kempen, chief material officer bij PreZero toe. “We focussen ons binnen PreZero op Zero Waste. En daar hoort het zo duurzaam mogelijk omgaan met restafval ook bij. Onze locatie in Roosendaal speelt daarbij een belangrijke rol.”\n\nREDACTEUR LOGISTIEK.NL",
    "url": "https://www.logistiek.nl/202631/afval-wordt-energie-prezero-slaat-stroom-op-in-roosendaal"
  },
  {
    "title": "Ton Kamp aan het roer van LV Logistics Nederland",
    "content": "Ton Kamp (48) wordt vanaf 1 mei de nieuwe algemeen directeur voor de vestigingen van Koninklijke LV Logistics in Nederland. Tot vorig jaar was hij algemeen directeur van Eimskip Nederland. Eerder was Kamp onder andere werkzaam bij Panalpina World Transport, Kuehne+Nagel en Maersk Logistics.\n\nHet familiebedrijf uit Vlaardingen, dat is ontstaan in 1921 onder de naam J. Lensveld & Zonen, is in de loop der jaren uitgegroeid tot een logistiek dienstverlener met 35 vestigingen wereldwijd. Het hoofdkantoor bevindt zich nog altijd in Vlaardingen. Daarnaast heeft het bedrijf nog een vestiging op de Maasvlakte in Rotterdam.\n\nLV Logistics heeft wereldwijd ruim zevenhonderd medewerkers in vaste dienst en noteerde in 2024 een jaaromzet van ruim 225 miljoen euro.\n\nKamp zal bij LV Logistics verdere invulling geven aan de ingezette transformatie van LV Nederland tot een totale logistiek dienstverlener. Daarbij is geleidelijke groei met het behoud van de familiaire LV-cultuur een andere belangrijke opdracht voor de nieuwe algemeen directeur.\n\nMark van Herk, ceo van de global executive board, is uiterst verheugd over de aanstelling van Kamp. “Ton is een ervaren professional in de internationale wereld van logistiek en transport met bewezen leiderschapskwaliteiten. LV Logistics is een snel groeiende organisatie, zowel in Nederland als wereldwijd, en dat vraagt om specifieke kwaliteiten en inzichten waar Ton in ruime mate over beschikt. We zijn ervan overtuigd dat hij de juiste persoon is om LV verder vooruit te helpen. Ik kijk uit naar een prettige, langdurige en succesvolle samenwerking.”\n\nDe nieuwe algemeen directeur zegt uit te kijken naar de nieuwe uitdaging die bij LV Logistics op hem wacht. “Ik ken LV Logistics als een bedrijf met een uitstekende reputatie, niet in de laatste plaats vanwege de koninklijke status sinds 2021 en de warme, familiaire cultuur.”\n\nLV is in de loop der jaren uitgegroeid tot een organisatie met vestigingen wereldwijd, maar heeft volgens Kamp altijd oog gehouden voor de persoonlijke benadering van zowel medewerkers als klanten. “Die filosofie spreekt mij enorm aan. Ik heb heel veel zin om samen met al mijn nieuwe LV-collega’s de schouders eronder te zetten en LV nog succesvoller te maken dan het nu al is.”\n\nREDACTEUR LOGISTIEK.NL",
    "url": "https://www.logistiek.nl/202627/ton-kamp-aan-het-roer-van-lv-logistics-nederland"
  },
  {
    "title": "Subsidie waterstofvoertuigen en -tankstations weer beschikbaar – Tankstation en voertuigen – Verlenging aanvraagtermijn – Koppeling met vrachtwagenheffing",
    "content": "Sinds 1 april 2025 kunnen samenwerkingsverbanden subsidie aanvragen voor investeringen in waterstoftankstations en waterstofvoertuigen. De Subsidieregeling Waterstof in Mobiliteit (SWIM) is opengesteld tot en met 18 juni 2025. In totaal is er 40 miljoen euro beschikbaar.\n\nDe subsidieregeling richt zich op samenwerkingsverbanden van ten minste één exploitant van een waterstoftankstation en één transport- of logistiekbedrijf. Ook andere partijen, zoals verladers, mogen zich bij het samenwerkingsverband aansluiten.\n\nSWIM bestaat uit twee onderdelen. Ten eerste kunnen ondernemers subsidie aanvragen voor waterstoftankstations. Hierbij is het mogelijk om maximaal 40 procent van de subsidiabele kosten vergoed te krijgen, met een maximum van 2 miljoen euro per aanvraag.\n\nHet tweede onderdeel richt zich op waterstofvoertuigen. Voor de aanschaf of retrofitting van voertuigen geldt een subsidie van maximaal 80 procent op de meerkosten ten opzichte van dieselvoertuigen. Per aanvraag is er een maximum van 5 miljoen euro beschikbaar. De subsidie is van toepassing op zowel de aanschaf van nieuwe voertuigen als op het aanpassen van bestaande voertuigen naar emissievrij vervoer.\n\nHet is ook mogelijk om een aanvraag in te dienen als er alleen voertuigen worden aangeschaft binnen een samenwerkingsverband met een bestaand tankstation.\n\nDe openstelling van subsidieregeling is dit keer ook verlengd. Aanvragen kunnen tot en met 18 juni worden ingediend via de website van de Rijksdienst voor Ondernemend Nederland (RVO).\n\nDe regeling wordt mede gefinancierd vanuit de verwachte opbrengsten van de vrachtwagenheffing, die halverwege 2026 van start gaat. Emissievrije vrachtwagens krijgen een aanzienlijke korting op deze heffing. Van de toekomstige opbrengsten is nu al 10 miljoen euro vrijgemaakt voor SWIM, met als doel het verduurzamen van het goederenvervoer in Nederland.\n\nREDACTEUR LOGISTIEK.NL",
    "url": "https://www.logistiek.nl/202625/subsidie-waterstofvoertuigen-en-tankstations-weer-beschikbaar"
  },
  {
    "title": "Amazon annuleert bestellingen uit China vanwege tarievenoorlog Trump – 'Per ongeluk' geplaatst – Importorders geannuleerd – Omzeilen Trump's tarieven",
    "content": "Amazon heeft bestellingen geannuleerd voor producten die uit China en andere Aziatische landen afkomstig zijn. Deze stap wordt gezien als een reactie op de verhoogde invoerrechten die de Amerikaanse president Donald Trump heeft opgelegd.\n\nDe annuleringen, die onder meer producten zoals strandstoelen, scooters en airconditioners betreffen, lijken een poging van Amazon om de impact van stijgende importkosten te verminderen. De maatregel volgt op Trumps aankondiging van 2 april, waarin hij tarieven invoerde (en gedeeltelijk weer terugtrok) op importen uit meer dan 180 landen, waaronder belangrijke productiecentra zoals China, Vietnam en Thailand. Voor Chinese goederen verhoogde hij deze dezelfde week naar een belasting van 104 procent.\n\nChina kondigde vervolgens als tegenmaatregel aan de importheffing op producten uit de Verenigde Staten te verhogen van 34 procent naar 84 procent. Na deze tegenmaatregel verhoogde Trump op zijn beurt, de heffing naar 125 procent.\n\nVolgens een langjarige leverancier van Amazon werd een bestelling van 500.000 Amerikaanse dollar aan in China gemaakte strandstoelen geannuleerd, schrijft persbureau Bloomberg, met de verklaring dat de bestelling ‘per ongeluk’ was geplaatst en niet mocht worden verzonden. De leverancier, die nu met onverkochte voorraad en fabrieksrekeningen zit, noemde deze actie tegenover het persbureau ‘ongekend’ in meer dan tien jaar samenwerking met Amazon.\n\nAndere bronnen geven aan dat meerdere leveranciers soortgelijke annuleringen van directe importorders hebben ervaren. Bij deze transacties, waarbij Amazon fungeert als importeur, rust de verantwoordelijkheid voor invoerrechten bij het bedrijf. Door deze bestellingen te annuleren, verschuift de Amerikaanse webgigant de kosten naar de leveranciers, die nu de keuze hebben de goederen zelf te importeren of de voorraad in andere landen tegen lagere marges te verkopen.\n\nAmazon’s strategie lijkt gericht op het omzeilen van Trumps tarieven door minder rechtstreeks te importeren, wat de tariefverplichtingen verlaagt en het risico verschuift naar de leveranciers. In zijn jaarverslag erkende het bedrijf de handelsspanningen als een materieel risico, aangezien een aanzienlijk deel van de componenten en eindproducten van leveranciers in China komt.\n\nDe beslissing om bestellingen te annuleren weerspiegelt bredere zorgen over de toeleveringsketen en de winstdaling door protectionistische maatregelen. De handelsoorlog heeft al invloed gehad op de aandelen van Amazon, die dit jaar met 22 procent zijn gedaald.\n\nREDACTEUR LOGISTIEK.NL",
    "url": "https://www.logistiek.nl/202594/amazon-annuleert-bestellingen-uit-china-vanwege-tarievenoorlog-trump"
  },
  {
    "title": "Verzet tegen XXL-dc Nuenen groeit: 'Een terrein dat niemand wil' – Verkeersoverlast – 'Landschapspijn' – XXL-logistieke projecten geen voorrang",
    "content": "De plannen voor een XXL-logistiek distributiecentrum in Nuenen blijven op felle kritiek stuiten. Tijdens de behandeling van de perspectiefnota in de Provinciale Staten sprak de Partij voor de Dieren zich nadrukkelijk uit tegen het grootschalige project. Volgens de partij is er sprake van breed maatschappelijk verzet en wordt het bedrijventerrein 'door vrijwel niemand gesteund'. Terwijl de gemeenteraad van Nuenen zich voorbereidt op een besluit over de bouw van het project, komen de acties van tegenstanders steeds meer in beeld.\n\nHet nieuwste protestmiddel van de actievoerders tegen het XXL-dc in Nuenen is een vrachtwagen met de tekst ‘XXL NEE’ in grote witte letters op een rode achtergrond. Deze ‘protesttruck’ reist nu rond, stopte vorige week bij de gemeenteraadsvergadering van Nuenen en was aanwezig bij de Provinciale Staten, schrijft het Eindhovens Dagblad.\n\nDe actiegroep is fel tegen de komst van het grootschalige distributiecentrum op het terrein Eeneind-West, vlakbij de grens met Geldrop. De bouwbedrijven BanBouw en Moeskops willen drie grote distributiehallen bouwen op een terrein van zo’n dertig hectare. De zorgen van de actievoerders richten zich vooral op de verwachte verkeersoverlast. In de omliggende regio, en vooral in Geldrop, heerst angst voor enorme filevorming en verstoring van het lokale verkeer door vrachtwagens.\n\nNiet alleen omwonenden en actiegroepen, maar ook huisartsen, het Sint Anna Ziekenhuis, meerdere gemeentebesturen en duizenden inwoners hebben zich uitgesproken tegen het logistieke complex, schrijft regionale omroep Geldrop-Mierlo24. “We hebben dit niet goed gedaan. Bijna niemand wil het”, zegt de Partij voor de Dieren.\n\nAls ludiek protest nam de partij een kabouter mee naar de Statenzaal, een verwijzing naar het Kabouterfront. Een actiegroep die op creatieve wijze campagne voert tegen de komst van het distributiecentrum.\n\nVolgens de partij staat het geplande XXL-complex symbool voor wat zij noemen ‘landschapspijn van jewelste’. In plaats van logistiek pleit de Partij voor de Dieren voor een groene, duurzame woonwijk op dezelfde locatie, met biobased bouw en veel ruimte voor parken. Volgens de fractie beschikt de betrokken ontwikkelaar ook over ervaring in duurzame woningbouw, wat kansen zou bieden voor een toekomstbestendig alternatief.\n\nNaast kritiek op het specifieke plan in Nuenen, diende de partij ook een bredere motie in, schrijft de omroep. XXL-logistieke projecten zouden volgens hen geen voorrang meer moeten krijgen bij de verdeling van stikstofruimte. Die motie werd tijdens de tweede termijn ingetrokken, na toezeggingen van het college. Wel blijft de oproep staan om samen met gemeenten op zoek te gaan naar alternatieven voor het terrein in Nuenen.\n\n“Gun de inwoners goed geïsoleerde, groene woningen in plaats van een blokkendoos”, vat de fractie haar visie samen. De gedeputeerde liet weten open te staan voor vervolggesprekken over toekomstige XXL-ontwikkelingen, maar voor het project in Nuenen zijn nog geen wijzigingen aangekondigd. De discussie is daarmee verre van afgerond. Het maatschappelijk en politiek verzet lijkt eerder toe dan af te nemen.\n\nDe gemeente Nuenen, die vanwege eerdere afspraken met de ontwikkelaars vastzit aan het plan, heeft het protest van de actievoerders serieus genomen, schrijft het ED. “We zijn bezig met een zorgvuldig proces om tot een beslissing over de vergunning te komen”, zei burgemeester Madeleine van Toorenburg donderdagavond tegen de aanwezige demonstranten. Ze benadrukte dat tegenstanders altijd nog naar de rechter kunnen stappen om hun bezwaren voort te zetten.\n\nREDACTEUR LOGISTIEK.NL",
    "url": "https://www.logistiek.nl/202588/verzet-tegen-xxl-dc-nuenen-groeit-een-terrein-dat-niemand-wil"
  },
  {
    "title": "Aldi kiest Tielbeke als exclusieve vervoerder voor diepvriesdistributie – Consolidatieslag",
    "content": "Aldi Diepvries Nederland (Aldi) kiest na drie jaar samenwerking met meerdere vervoerders voor een strategisch partnerschap met één logistiek dienstverlener, namelijk Tielbeke. Dasko en Müller vallen af. De samenwerking wordt in fases afgebouwd en uitgerold, met als doelstelling om per mei 2026 volledig over te gaan op één vervoerder voor diepvriestransport.\n\nAldi brengt de diepvriesdistributie, sinds 2022 gecentraliseerd in het dc in Deventer, onder bij Tielbeke Logistiek en maakt daarmee werk van een slanke en wendbare supply chain. De twee partners die buiten de boot vallen zijn Dasko en Müller (geïntegreerd in Dachser). De samenwerking met Dasko stopt per mei 2025 en die met Müller per mei 2026. De keuze hiervoor past naar eigen zeggen binnen de bredere visie van de retailer, om ketens zo efficiënt en flexibel mogelijk in te richten. Daarbij wordt de regiefunctie op transportoptimalisatie gedeeltelijk in handen gelegd van de logistieke partner.\n\n“Voor Aldi Diepvries Nederland was deze nieuwe – op partnership gebaseerde – werkwijze een slimme manier om de diepvriesdistributie verder te optimaliseren. Tielbeke heeft zich de afgelopen jaren een betrouwbare en flexibele partner getoond. Dat was de randvoorwaarde”, licht Antoine Doppenberg, managing director supply chain bij Aldi Nederland, toe.\n\nLees ook: AH haalt bezem door transport voor efficiëntere logistiek\n\nOok bij Tielbeke spreekt men van een logische stap in een bredere trend. “We zien dat dedicated transport steeds vaker samengaat met bestaande distributienetwerken om zo te kunnen blijven consolideren. Daarvoor is onder andere nodig dat de regiefunctie verlegd wordt naar de logistieke partner”, aldus Adwin Verhoeks, algemeen directeur van Tielbeke.\n\nMet de intensieve samenwerking zet de Aldi volgens beide partijen een duurzame stap richting de toekomst. De transitie naar Tielbeke als enige diepvriesvervoerder vindt plaats in drie stappen, verspreid over het komende jaar. Vanaf mei 2026 verzorgt Tielbeke het volledige diepvriestransport voor de discounter.\n\nREDACTEUR LOGISTIEK.NL",
    "url": "https://www.logistiek.nl/202585/aldi-kiest-tielbeke-als-exclusieve-vervoerder-voor-diepvriesdistributie"
  },
  {
    "title": "Exporteurs gematigd optimistisch ondanks VS-heffingen – Onzekerheid over invoerheffingen – Groei niet langer vanzelfsprekend – Duitsland blijft belangrijkste exportbestemming – Verslechterde kredietwaardigheid – Export en import van goederen omhoog",
    "content": "Nederlandse exporteurs verwachten dit jaar meer te exporteren. Dat blijkt uit het jaarlijkse onderzoek Trends in Export van ondernemersorganisatie Evofenedex en kredietverzekeraar Atradius. De export staat door de onvoorspelbare houding van de VS en de dreigende importheffingen wel behoorlijk onder druk.\n\nExporteurs in Nederland verwachten voor dit jaar een gemiddelde exportgroei van 6 procent. Daarmee blijft de groei duidelijk achter bij de verwachtingen, blijkt uit het onderzoek van Evofenedex en Atradius onder ruim driehonderd exporteurs. Het vertrouwen in het economische klimaat is gematigd en scoort een 6,2. De verwachting is dat het nieuwe handelsbeleid van de Verenigde Staten de uitkomsten van het onderzoek verder zal verscherpen.\n\nNiet alleen blijft de groei achter bij de verwachtingen, ook staat het vertrouwen zwaar onder de druk door geopolitieke conflicten. Meer dan de helft van de respondenten ziet dit als de belangrijkste bedreiging voor hun doelstellingen naast de groeiende personeelstekorten, benadrukt Bart Jan Koopman, algemeen directeur van de belangenorganisatie.\n\nOok is er veel onzekerheid onder exporteurs over de hoge invoerheffingen waarmee de Amerikaanse president Donald Trump de Europese Unie heeft bedreigd. Bovendien zijn de spanningen tussen de VS en China nu groter dan ooit.\n\nIn dit speelveld moeten Nederlandse bedrijven zich rekenschap geven van de valkuilen en kansen die er in het buitenland liggen, zowel op bekende als nieuwe afzetmarkten, benadrukt Koopman. Wat de kansen betreft, doen exporteurs er goed aan die vooral ook te zoeken binnen de Europese markt. Ook is het mogelijk dat er nieuwe kansen ontstaan dankzij samenwerking met andere handelsblokken, zoals het Zuid-Amerikaanse Mercosur. Op de langere termijn kan de wereldhandel hierdoor aanzienlijk veranderen.\n\nTerugblikkend op 2024 blijkt dat de groei van de export met 1 procent aanzienlijk lager uitviel dan de eerste voorspelde 7 procent. Hoewel er dus nog steeds wel sprake is van groei en Nederlandse exporteurs ook voor dit jaar gematigd optimistisch zijn, lijkt groei volgens Atradius en Evofenedex niet langer vanzelfsprekend.\n\nEen minderheid van de exporteurs (38 procent) zag de omzet in 2024 groeien, terwijl 28 procent deze zag dalen. Het aantal bedrijven met een positieve omzetverwachting ligt per saldo op 43 procent, wat aanzienlijk minder is dan in voorgaande jaren toen dit nog voor de helft van de bedrijven gold.\n\nTweederde van de omzet van Nederlandse exporteurs wordt gerealiseerd in de Europese Unie. Duitsland wordt, net als in voorgaande jaren, het vaakst genoemd als exportbestemming. Op de posities erachter volgen België, Frankrijk, Italië en Spanje. Hoewel Duitsland nog altijd de belangrijkste handelspartner van Nederland blijft, staat het land ook in de toptien van landen waar een omzetdaling is gerealiseerd.\n\n“In Duitsland is al enige tijd, in het bijzonder in de auto-industrie, sprake van economische stagnatie. De gevolgen hiervan worden ook voor Nederlandse exportbedrijven steeds duidelijker zichtbaar”, merkt Tom Kaars Sijpesteijn, directeur van kredietverzekeraar Atradius Nederland. Hij ziet in 2024 voor het eerst dat Nederlandse bedrijven per saldo in Duitsland een daling van de export realiseerden. “Daarnaast staat Duitsland al drie jaar in de top-7 van landen waar exporteurs te maken kregen met betalingsachterstanden. Deze optelsom van ontwikkelingen kan de positie van Duitsland als onze belangrijkste exportbestemming op termijn onder druk zetten.\"\n\nDe Verenigde Arabische Emiraten voeren in 2025 de ranglijst aan met exportlanden waar het vaakst een omzetstijging wordt verwacht. Bijna zeven op de tien (68 procent) bedrijven die naar dit land exporteren verwachten daar een omzetstijging te realiseren. De VS, in 2023 nog het vaakst genoemd als omzetstijger, is gedaald naar de zevende plaats op deze ranglijst, terwijl Duitsland en Turkije de lijst van verwachte omzetdalers aanvoeren. Hoewel de VS in het onderzoek nog de meest gewilde nieuwe exportmarkt is, staat dit land ook in de toptien van landen waar exporteurs hun omzet zagen dalen. 30 procent van de bedrijven die naar de VS exporteerden, boekten in 2024 een lagere omzet dan een jaar eerder.\n\nOok dit jaar zijn Nederlandse exporteurs strikter geworden met betalingscondities. De verslechterde kredietwaardigheid van internationale klanten draagt hier in belangrijke mate aan bij. Landen waar sprake is van de grootste betalingsproblemen zijn Frankrijk, waar 12 procent van de exporteurs problemen ervaart, Italië (9 procent), Spanje (8 procent), Duitsland (8 procent) en het Verenigd Koninkrijk (8 procent).\n\nNederlandse exporteurs hanteren volgens de directeur van Atradius Nederland steeds striktere betalingscondities bij internationale transacties. “Tegelijkertijd zien we dat slechts een kwart de huidige exportmarkten niet evalueert en ruim een derde geen exportstrategie heeft. In deze onzekere tijden biedt een goede screening van internationale afnemers echter veel houvast, doordat bedrijven een goede inschatting kunnen maken van mogelijke risico’s.”\n\nDe wereld verandert volgens Kaars Sijpesteijn snel. Machtsblokken verschuiven, handelsrelaties worden herzien en het protectionisme neemt toe. “Voor exporteurs betekent dit dat bedrijven risico’s goed moeten inschatten, zowel voor bestaande als nieuwe afzetmarkten. Nederlandse exporteurs doen er goed aan hun risicomanagement te versterken en hun blootstelling aan kwetsbare markten goed door te lichten.”\n\nZowel de export als de import van goederen door Nederland zijn in de maand februari gestegen vergeleken met een jaar eerder. Dat blijkt uit nieuwe cijfers van het Centraal Bureau voor de Statistiek (CBS). Bij de export was een toename van 2,9 procent te zien. Bij de import ging het om een plus van 3,6 procent.\n\nBij de export nam vooral de uitvoer van machines, chemische en aardolieproducten toe, bij de import werden vooral meer elektrotechnische en optische apparaten, en aardolieproducten ingevoerd.\n\nREDACTEUR LOGISTIEK.NL",
    "url": "https://www.logistiek.nl/202573/nederlandse-exporteurs-gematigd-optimistisch-ondanks-vs-heffingen"
  },
  {
    "title": "Lekkerland aan de slag met tweede testfase e-truck – Hectiek blijft maar truck rijdt rustig en stil – Verlies aan laadvermogen compenseren",
    "content": "Foodservicebedrijf Lekkerland heeft de tweede elektrische truck binnen om de uitgebreide test voort te zetten, die het bedrijf vorig jaar is begonnen met duurzaam transport in ZE-zones. Later dit jaar volgt nog een derde e-truck.\n\nDe nieuwe elektrische bakwagen, een Scania 25P 4x2 BEV, maakt deel uit van een test met meerdere voertuigen. Vorig jaar begon het intensieve testtraject met de aanschaf van een Mercedes-Benz e-Actros 400L, in de loop van dit jaar komt er ook nog een elektrische Iveco Daily. Met de Actros wilde Lekkerland meer duidelijkheid zien te krijgen op het aspect actieradius; voor de Scania is het testprogramma meer afgestemd op maximaal laadvermogen en technische inzetbaarheid.\n\nOndanks dat Lekkerland met de komst van de zero-emissiezones gedwongen wordt uitstootvrij te gaan vervoeren, is de keuze voor elektrisch transport volgens John van den Berg, directeur operations, volledig intrinsiek gemotiveerd. “Duurzaamheid is de drijvende kracht achter alles wat we doen en door samen te werken binnen de hele keten kunnen we echt impact maken. Ons motto is ‘Your most convenient partner’ en zoeken de juiste samenwerkingen om dit waar te maken. Op dit moment heeft Scania een voorsprong en we zijn zeer benieuwd naar de resultaten.”\nDe eerste kilometers zijn inmiddels afgelegd en de ervaringen met de tweede e-truck zijn positief. “De chauffeurs zijn zeer enthousiast over het rijgedrag. De hectiek van het werk blijft, maar het rijdt heel rustig en stil. Ze geven aan na een lange werkweek meer ontspannen thuis te komen dan met een diesel truck\", aldus fleetmanager Gerard Montijn.\n\nDe nieuwe batterij-elektrische bakwagen is de eerste Scania in het wagenpark van Lekkerland, dat uit 165 trekkende eenheden bestaat. Het voertuig heeft als taak het leveren van food- en non-food artikelen vanuit het vorig jaar opgeleverde distributiecentrum in Waddinxveen. Daarmee zet de specialist in out-of-home markt - ook wel aangeduid als de on-the-go consumptie - een volgende stap in het eerder geformuleerde duurzaamheidsbeleid. Lekkerland belevert onder andere tank- en treinstations, luchthavens en gemakswinkels met zowel food als non-food producten.\n\nDe P-serie heeft een 230 kW-motor en is voorzien van koelopbouw met een volledig elektrische koelmachine van Frigoblock, aangesloten op een door Scania af-fabriek geïnstalleerde elektrische Power Take-Off (ePTO). Voor het laden beschikt Lekkerland over mobiele laadunits. Montijn: “Dankzij de 10-tons luchtgeveerde vooras, die alleen Scania heeft, hoeven we niet in te leveren op laadvermogen.”\nVolgens Montijn is elektrificatie van het wagenpark is onvermijdelijk. \"Daarom nemen we uitgebreid de tijd om de elektrische Scania over meerdere seizoenen heen te testen. Onze andere voertuigen hebben allemaal een 8-tons vooras en we willen onderzoeken of de 10-tons vooras het verlies aan laadvermogen, veroorzaakt door het extra gewicht van het accupakket, kan compenseren. Een alternatief is een grotere truck met drie assen, maar dat betekent meer banden, meer uitstoot en hogere onderhoudskosten.”\n\nHOOFDREDACTEUR LOGISTIEK.NL",
    "url": "https://www.logistiek.nl/202572/lekkerland-aan-de-slag-met-tweede-test-fase-e-truck"
  },
  {
    "title": "Van Acht Veghel vangt netcongestie op met megabatterijen – Project begon als scriptie – Verder met elektrificatie – Forse investering – Vooroplopen in duurzaamheid – Geen subsidie voor pioniers – Omgaan met netcongestie – Financieel voordeel",
    "content": "Van Acht Logistics in Veghel heeft vrijdag een van de grootste energieopslagsystemen van Nederland in gebruik genomen. Op het terrein van het koel- en vriesopslagbedrijf staan zes energiecontainers met een totale opslagcapaciteit van 12 megawattuur. Daarmee kan het bedrijf zonne-energie opslaan, inzetten voor eigen gebruik en beschikbaar stellen aan anderen. \"We zetten volop in op de toekomst van energie\", aldus directeur Paul van Acht\n\nHet Brabantse elektriciteitsnet barst uit zijn voegen, maar logistiek dienstverlener Van Acht Logistics in Veghel, die onder andere opslag en transport verzorgt voor internationaal voedingsmiddelenconcern Mars, weet het hoofd letterlijk en figuurlijk koel te houden met het plaatsen van het grote energieopslagsysteem. De totale energieoplossing is op maat gerealiseerd door het bedrijf Solisplan/Elix. Kevin van Rooij, eindverantwoordelijk voor de vestiging in Sint-Oedenrode, laat weten dat dit het grootste energieopslagsysteem van Huawei in de Benelux is. Het in hetzelfde pand gevestigde Covolt stuurt de batterij aan.\n\nDe opgeslagen energie is afkomstig van de duizenden zonnepanelen op het dak van de Veghelse vestiging van Van Acht Logistics. Omdat het overbelaste net het piekaanbod aan zonne-energie niet kan verwerken, wordt de stroom nu opgeslagen voor later gebruik.\n\nOpvallend is dat het hele project zo'n vijf jaar geleden begon als afstudeerproject voor de studie bedrijfseconomie van Paul van Acht, samen met zijn vader Erik en zus Nicole, eigenaar van het familiebedrijf aan de Kempkens in Veghel.\n\n“Vijf jaar geleden hadden wij net de zonnepanelen liggen. De terugleveringskosten et cetera bestonden nog niet. Maar omdat we van oudsher al met koel- en vriesopslag werken, weten we dat energie een grote kostenpost is. Die markt is complex, en juist dat maakt hem interessant. Zo is het idee ontstaan”, vertelt hij. Dat idee is nu werkelijkheid geworden. “Als we dit systeem niet hadden neergezet, zouden we onze zonnepanelen veel vaker uit moeten zetten,” zegt hij. “De stroom die we overdag opwekken, kunnen we nu opslaan in plaats van terugleveren aan het overvolle net. Zonder dit systeem zouden we onze zonnepanelen vaker uit moeten zetten. Dan wek je dus veel minder duurzame stroom op dan we nu doen”, licht Van Acht toe.\n\nHet opslagsysteem stelt het bedrijf in staat om zijn eigen elektrische vrachtwagens ’s nachts opladen en blijven investeren in elektrificatie. “Zonder dit systeem zou dat niet kunnen. Daarnaast zijn we hier tegenover ook nog bezig met het realiseren van een groot publiek laadplein, zodat niet alleen wij kunnen elektrificeren, maar de rest van Veghel ook”, zegt Van Acht.\n\nEr komen tien snellaadpunten voor vrachtwagens op het terrein. Van Acht: “Wij gaan de grond verhuren, de stroom leveren en de contracten regelen. Een andere partij, Eon Drive, gaat het laadplein exploiteren. De verwachting is dat het in september operationeel is.”\n\nBekijk de beelden van de megabatterijen en zonnedak:\n\nDe investering in batterijen was fors, maar volgens Van Acht noodzakelijk. “Ze zijn niet voor niks. De prijzen zijn de laatste jaren wel gedaald, maar ze zijn nog steeds duur. Toch zijn ze nu betaalbaar genoeg om goed terug te kunnen verdienen. Ik vind het leuk om duurzaam te zijn. Maar als duurzaam alleen maar duur is, dan hou ik het ook niet vol.”\n\nVan Acht Logistics wil niet alleen zelfvoorzienend worden in hun energiebehoefte, maar ook inspelen op de groeiende vraag naar flexibele energieoplossingen. Daarom zochten ze naar een manier om hun eigen energiesituatie te optimaliseren en bij te dragen aan een stabieler elektriciteitsnet.\n\nVan Acht legt uit waar deze fascinatie vandaan komt: “Van huis uit willen we op het gebied van duurzaamheid vooroplopen. Dat zit er bij ons nu eenmaal in. Bovendien ben ik altijd wel geïnteresseerd geweest in stroom. Er heerst momenteel veel negativiteit rondom het opwekken van elektriciteit en het overbelaste elektriciteitsnet. Het zou leiden tot gigantische problemen. Ik wil een tegengeluid bieden. Er is een hoop mogelijk, mits je er echt voor wil gaan. Wij willen graag het goede voorbeeld geven. We hebben drie jaar geleden wel een uitbreiding op het stroomnet aangevraagd, maar ze verwachten over vijf jaar pas meer capaciteit uit te geven. Dus als we daarop moesten wachten, dan stond het er de komende vijf jaar nog niet. Nu kunnen we dus al door.”\n\nVeel bedrijven in de regio kampen met netcongestie en wachten al jaren op een zwaardere stroomaansluiting, vertelt Van Acht. “Je merkt dat bedrijven met dezelfde problemen aan het stoeien zijn. Dit zorgt ervoor dat je, als je het collectief en grootschalig aanpakt, de prijs behapbaar kunt maken voor iedereen die elektrisch wil gaan rijden.”\n\nSinds begin 2024 heeft Van Acht het duurzaamheidskeurmerk Breeam 'Outstanding'-certificaat op zak, voor het dc in Veghel.\n\nHoewel er inmiddels subsidieregelingen bestaan voor batterijopslag, heeft Van Acht daar geen gebruik van kunnen maken. “We hadden hem al gekocht voordat de Sprila-subsidie uit was. En hetzelfde is het geval met onze laadpaal. Dus dan ben je eigenlijk net te snel. Soms heb je voordeel als early adopter en andere keren grijp je mis. Het zij zo.”\n\nHet project dient als tastbaar voorbeeld van hoe bedrijven slim kunnen omgaan met netcongestie. Platform Ondernemend Meierijstad juicht het initiatief toe. “Steeds meer bedrijven moeten wachten met uitbreiden door het overvolle stroomnet. Dit is een zicht- en tastbaar voorbeeld van een oplossing. Ik hoop dat meer bedrijven dit gaan doen. Ze moeten het ook gaan doen. En ze moeten er vooral de ruimte voor krijgen. Dit laat mooi zien: het kan al, en het moet door”, aldus Jos van Asten tegen Omroep Brabant.\n\nVolgens Van Acht is het systeem cruciaal in een tijd waarin bedrijven worstelen met het volle stroomnet. “Er zijn bedrijven die uit Nederland vertrekken omdat er geen capaciteit meer is. Wij blijven met dit systeem flexibel en kunnen de komende jaren weer vooruit.”\n\nVolgens Van Acht levert het systeem naast flexibiliteit ook een financieel voordeel op. \"Als het elektriciteitsnet in Meierijstad in problemen komt dan schieten we Enexis te hulp. Als het landelijk net in de problemen komt dan schieten we Tennet te hulp. En daar krijgen we een mooie vergoeding voor.\"\n\nREDACTEUR LOGISTIEK.NL",
    "url": "https://www.logistiek.nl/202563/van-acht-veghel-vangt-netcongestie-op-met-megabatterijen"
  },
  {
    "title": "Overheid onderzoekt fraude met 'groene' brandstof HVO – Klokkenluiders – Restproduct van palmolie – 'Dit spelletje kan veel te makkelijk gespeeld worden' – Nederland dringt aan op strengere controle – Problemen met certificering – Gevolgen voor transport",
    "content": "De Britse overheid onderzoekt mogelijke fraude met biobrandstof HVO. Uit onderzoek van de BBC en recente cijfers van milieuorganisatie Transport & Environment (T&E) blijkt dat de brandstof mogelijk niet altijd wordt gemaakt van afvalstoffen zoals gebruikt frituurvet, maar in werkelijkheid van ruwe palmolie - een grondstof die gepaard gaat met grootschalige ontbossing.\n\nBiobrandstof HVO (Hydrotreated Vegetable Oil), gepresenteerd als een klimaatvriendelijk alternatief voor diesel met tot 90 procent minder CO₂-uitstoot, is in opmars. In het Verenigd Koninkrijk steeg het verbruik van 8 miljoen liter in 2019 naar bijna 700 miljoen liter in 2024​. En in Nederland was HVO de meest gebruikte dieselvervanger in 2024. Het aandeel steeg naar 36,4 procent van alle hernieuwbare brandstoffen.\n\nHet succes van HVO is echter sterk afhankelijk van het gebruik van echte afvalstromen. Maar volgens meerdere bronnen binnen de industrie wordt er op grote schaal gesjoemeld met certificering en labeling.\n\nDe aanleiding van het Britse onderzoek naar HVO zijn onthullingen van klokkenluiders en data-analyse van de BBC. Daaruit zou blijken dat de brandstof in werkelijkheid vaak wordt gemaakt van virgin (ruwe) palmolie in plaats van afvalstoffen zoals gebruikte frituurolie. Ook milieuorganisatie T&E rook onraad en publiceerde in maart een rapport over het gebruik van palmolie in HVO.\n\nDe verdenking richt zich met name op Palm Oil Mill Effluent (POME). Een restproduct van palmolieproductie dat formeel als afval geldt en daardoor in aanmerking komt voor gunstige regelgeving en subsidies. Het restprodct zou in 2023 verantwoordelijk zijn voor een kwart van alle HVO-consumptie in de EU. Onder grote spelers als Neste, Eni, Repsol, Shell en Total wordt HVO gepresenteerd als ‘klimaatvriendelijke diesel’, mede doordat het gemaakt zou zijn van reststromen​.\n\nVolgens het rapport van T&E is er sprake van een opvallend verschil tussen de wereldwijd beschikbare hoeveelheid ervan en de hoeveelheid die in Europa en het Verenigd Koninkrijk wordt gebruikt voor biobrandstof. Data van onder meer Eurostat en het Britse Department for Transport laat zien dat het VK en de EU in 2023 samen zo’n twee miljoen ton palmolieslib hebben gebruikt voor biobrandstof. Dat is veel meer dan de wereld volgens experts jaarlijks kan produceren, namelijk ongeveer één miljoen ton). Dit doet vermoeden dat het zogenoemde 'slib' in werkelijkheid vaak uit verse palmolie bestaat. Wat juist gepaard gaat met grootschalige ontbossing en verlies van biodiversiteit.\n\nOok stijgende POME-prijzen, tot wel 90 procent van de prijs van reguliere palmolie in 2024, voeden de verdenking van onderzoekers dat POME nauwelijks nog als 'afval' kan worden beschouwd​. “Dit is een spelletje dat veel te makkelijk gespeeld kan worden”, stelt de Duitse biobrandstofexpert Christian Bickert tegen de BBC. “Chemisch gezien zijn palmolieslib en virgin palmolie vrijwel identiek, maar het ene geldt als afval en het andere niet. Er is geen document dat het bewijs levert, maar de cijfers spreken voor zich.”\n\nEen voormalige biobrandstofhandelaar vertelt de BBC anoniem: “Ik geloof dat wat ik kocht meerdere ladingen virgin palmolie waren, verkeerd geclassificeerd als palmolieslib. Toen ik dit meldde bij een bestuurslid, werd me gezegd dat ze er niets mee wilden doen, want ‘het bewijs zou verbrand worden’.”\n\nToch zijn de zorgen over fraude niet nieuw. In Duitsland, Ierland, België en Nederland wordt al langer gewezen op onduidelijkheden in de certificering en de herkomst van biobrandstoffen. Deze landen dringen aan op strengere controlemaatregelen en stellen zelfs voor om POME te schrappen uit de lijst van geavanceerde biobrandstoffen die dubbel tellen voor hernieuwbare energiedoelen​.\n\nHet huidige certificeringssysteem is gebaseerd op vrijwillige industriële schema’s, zoals ISCC. Hoewel ISCC sinds 2022 extra inspecties eist bij palmoliefabrieken, blijkt uit rapportages dat gecertificeerde volumes POME-biodiesel het wereldwijde aanbod blijven overstijgen​. In China, Indonesië en Maleisië – de belangrijkste exportlanden van POME – is controle bovendien lastig of zelfs onmogelijk, doordat buitenlandse inspecteurs vaak geen toegang krijgen tot de installaties​.\n\nIn reactie op de groeiende zorgen heeft Ierland inmiddels stimuleringsmaatregelen voor biobrandstof uit palmolieslib beperkt. Volgens de BBC overweegt de Europese Commissie zelfs een tijdelijk verbod van 2,5 jaar op ISCC-certificering voor dit soort brandstoffen. De certificeringsorganisatie reageerde ‘meer dan verrast’ op dit voornemen en waarschuwde dat de maatregel ‘een zware klap zou zijn voor de hele markt van op afval gebaseerde biobrandstoffen’, schrijft de Britse nationale omroep.\n\nHVO wordt in Nederland en de rest van Europa steeds vaker ingezet in de logistiek als fossielvrij alternatief. Mochten de fraudeverdenkingen kloppen, dan betekent dit dat de sector zich mogelijk onterecht duurzamer voordoet dan zij is. Met gevolgen voor klimaatdoelen, aanbestedingen en het maatschappelijk draagvlak voor alternatieve brandstoffen.\n\nT&E pleit in haar rapport voor een herziening van het Europese certificeringssysteem, de oprichting van een EU-brede fraude-eenheid en het beëindigen van de dubbele telling van POME in de Renewable Energy Directive. Daarnaast adviseren zij POME voortaan lokaal in te zetten voor biogasproductie in de producerende landen zelf.\n\nREDACTEUR LOGISTIEK.NL",
    "url": "https://www.logistiek.nl/202556/overheid-onderzoekt-fraude-met-groene-brandstof-hvo"
  },
  {
    "title": "Stakingsdreiging dc's Albert Heijn lijkt over te waaien – Uitzendkrachten voorkeur bij aanname – Vervroegd uittreden wordt aantrekkelijker – Nieuwe medewerkers toch dezelfde voorwaarden",
    "content": "Eind vorige week kwamen de vakbonden en supermarktorganisatie Albert Heijn alsnog tot een akkoord over een nieuwe cao voor de medewerkers in de distributiecentra. Het resultaat gaat deze ter goedkeuring naar de leden. 'Alle door Albert Heijn voorgestelde verslechteringen zijn van tafel\", laat FNV opgetogen weten.\n\nHet werd uiteindelijk een nachtelijke sessie van donderdag op vrijdag, maar in de vroege ochtenduren lag er dan toch een onderhandelingsresultaat. Het was erop of eronder, zo dreigde CNV vooraf. Afketsen zou grote gevolgen kunnen hebben voor de bevoorrading van de winkels tijdens de paasperiode. Twee jaar geleden liepen de gemoederen nog hoog op.\n\nDit keer hoeven klanten van Albert Heijn niet te vrezen dat ze noodrantsoenen moeten inslaan, roept FNV in een persbericht. De stakingen zijn vooralsnog van de baan. Partijen hebben er vertrouwen in dat de vakbondsleden hun akkoord zullen geven op het voorstel dat er nu ligt.\n‘Het waren stevige onderhandelingen maar we zijn tevreden met het resultaat’, zegt Levin Zühlke-van Hulzen, bestuurder van FNV Handel. Hij is vooral tevreden over de afspraak dat Albert Heijn 300 medewerkers fulltime in dienst neemt. ‘Dat zijn uitzendkrachten die eerder nog geen perspectief hadden op een vaste aanstelling. Nu hebben ze dat wel. Daar zijn we erg blij mee.’\nVolgens CNV krijgen huidige parttimers en fulltimers eerst een kans. Als ze Nederlands nog niet kunnen op A2 niveau, dan vergoedt AH de tijd en het geld om op dat diploma te halen.\n\nIn de nieuwe cao is afgesproken dat het loon in de distributiecentra omhoog gaat. Er komt een 4,25 procent loonsverhoging voor de 6.000 medewerkers in vaste dienst, die werkzaam zijn in de zes distributiecentra. De zondagavondtoeslag gaat naar 100 procent; dit geldt niet voor de nachtdienst van zondag op maandag. Verder worden uitzendkrachten op dezelfde manier ingeschaald als medewerkers van Albert Heijn zelf. Ook wordt de Regeling Vervroegd Uittreden vanaf 1 januari 2026 verhoogd met 300 euro per maand. Dat betekent dat mensen die zwaar werk doen eerder met pensioen kunnen. Albert Heijn houdt rekening met je leeftijd, fysieke gesteldheid en dienstjaren bij de verdeling van werk.\n\nAfgelopen weken nam de grimmigheid toe. Vakbond CNV beschuldigde Albert Heijn Logistiek ervan te willen bezuinigen op de cao. \"AH wil de cao verzwakken door te bezuinigen op arbeidsvoorwaarden, terwijl de medewerkers in de logistiek hard werken onder steeds hogere druk,\" aldus de vakbond.\nAlbert Heijn was eerst niet van plan om nieuwe medewerkers dezelfde arbeidsvoorwaarden als de anderen te bieden. Ook zag het bedrijf volgens de vakbond één-op-één vervanging niet zitten. Nu legt de supermarktorganisatie zich toch neer bij de eisen van de vakbonden.\nInmiddels laat ook Albert Heijn op navraag een positieve reactie horen. \"We zijn blij te kunnen meedelen, dat we een onderhandelingsresultaat hebben bereikt voor onze collega’s bij Albert Heijn Logistiek\", aldus een woordvoerder.\n\nHOOFDREDACTEUR LOGISTIEK.NL",
    "url": "https://www.logistiek.nl/202548/stakingsdreiging-dcs-albert-heijn-lijkt-over-te-waaien"
  },
  {
    "title": "Logistiek is niet best voorgesorteerd op de toekomst – Veel arbeidsproductiviteit is verdwenen – Andere prioriteiten stellen – Meer inzetten op regionale ecosystemen – Koplopers willen meer gericht innoveren",
    "content": "Op de ladder van arbeidsproductiviteit staat de sector transport en logistiek behoorlijk onderaan. Dat kan echt een stuk beter, meent Barbara Baarsman (PwC). 'Kijk naar andere sectoren hoe zij dat doen', is haar advies. Want als de sector zich niet opnieuw weet uit te vinden, zal er op termijn afschaling van activiteiten moeten plaatsvinden.\n\nIedereen zit klaar om in deze verwarrende tijden wat positief nieuws op te snuiven tijdens de Logistiekdag 2025 in de Buas in Breda. Topeconoom Barbara Baarsma, werkzaam bij PwC en tevens hoogleraar aan de Universiteit van Amsterdam, doet haar best, al heeft ze wel een aantal kritische noten te kraken met de sector transport en logistiek. Cijfers schudt ze met speels gemak uit haar mouw. Zo zijn de gelukcijfers in Europa – ook in Nederland – hoger dan in de Verenigde Staten, die daar ook nog eens dalen. De kansengelijkheid is hier hoger en de publieke sector werkt beter en sluit niemand uit. En onze schaal als Europese markt is veel groter. “Als je kijkt naar de handelsbarrières, dan moeten we ons veel meer gaan richten op de interne markt, want daar zit de groei.” Stop met dat Calimero-denken wil ze maar zeggen.\n\nMaar vervolgens maakt Baarsma zich ook zorgen. Vooral over de arbeidsproductiviteit in Nederland, waarin deze sector niet als lichtend voorbeeld kan worden gezien. Structureel dreigt de economische groei onder de 1 procent van het bbp te komen, dat is te laag. “De trend is de verkeerde kant op, ook in deze sector die onder het gemiddelde duikt van alle andere commerciële sectoren bij elkaar. Sinds 2014 is 8,8 procent van de arbeidsproductiviteit verdwenen, niet minder gegroeid, maar verdwenen.” Het enige wat nog wel groeit is vervoer over land en voor een deel de logistieke dienstverlening. Ook ten opzichte van de omringende landen zakt Nederland weg.\n\nNederland moet inzetten op sectoren die hoogproductief zijn, een beperkte ruimtelijke en ecologische voetafdruk hebben en niet afhankelijk zijn van laagbetaalde arbeid. Op die aspecten heeft de logistiek en transportsector geen beste rapportcijfers, zo blijkt uit de studie van PwC onder leiding van Barbara Baarsma.\n\nMeer over dat rapport: klik hier\n\nVerklaringen voor de economische neergang zijn er wel, volgens de hoogleraar. Ze haalt de bekende knelpunten naar voren: krapte op de arbeidsmarkt, geen ruimte meer om bedrijfsactiviteiten op te starten. En natuurlijk de overvolle infrastructuur, niet alleen het wegennet maar ook de stroomvoorziening.\nOplossing zijn niet eenvoudig, maar onvermijdelijk moeten er wel andere keuzes worden gemaakt. Volgens Baarsma is een ‘herallocatie nodig met randvoorwaardelijk beleid’; anders gezegd, de overheid moet voorrang geven aan hoogproductieve arbeid met relatief weinig milieubelasting. Activiteiten die niet afhankelijk zijn van laagbetaalde arbeid, maar die wel geopolitiek gezien van strategische waarde zijn. “Niet dat de overheid moet beslissen welke bedrijven en sectoren ruimte krijgen, maar het beleid moet wel de juiste prikkels uitzenden.”\nDe sector houdt zich volgens Baarsma teveel bezig met activiteiten die onvoldoende gewicht in de schaal leggen. “Veel van wat er gebeurt in de logistiek is gericht op doorvoer en dat is niet wat Nederland echt nodig heeft, maar wel kwetsbaar maakt.”\n\nIn haar ogen is de sector onvoldoende ‘futureproof’, zeker in vergelijking met veel andere sectoren. Op het lijstje sectoren, op basis van een aantal kenmerken, staat de hightech industrie bovenaan en bungelt de sector transport en logistiek bijna onderaan, nog net boven landbouw, visserij, bos- en mijnbouw.\nWaar liggen dan de kansen om te verbeteren, want er is wat Baarsma betreft nog veel te winnen. De overheid werkt aan een productiviteitsagenda, waarin aanbevelingen komen te staan voor de sector; PwC is daarbij betrokken. Belangrijk aspect daarin is de achterblijvende bedrijfsdynamiek, er zijn te weinig echt snelle groeiers in de sector. Laag is ook de investering in innovatie, digitalisering en automatisering, vindt Baarsma. Zij raadt aan om meer in te zetten over regionale, innovatieve ecosystemen. Ook pleit ze voor een lager aandeel zzp-ers en verbetering van de gangbare managementpraktijk.\n“Leer van andere sectoren, leer van andere vooral Scandinavische landen, want er zijn echt grote verschillen. Ook tussen de koplopers, die erin de sector echt wel zijn, en het peloton. Het risico is dat het gat veel te groot wordt, waardoor de sector in zijn geheel achterblijft.”\n\nEnkele koplopers uit de logistiek waagden zich ook op het podium, bedrijven die veel investeren in logistieke vernieuwing zoals Rituals, AS Watson en Cornelissen. Mark van der Drift van Cornelissen vindt dat zijn bedrijf volop het voortouw neemt in elektrisch transport. “Maar we moeten echt keuzes maken. Bij ons is er geen ruimte voor hobby’s, we zetten innovatie alleen door als dat echt impact heeft.”\nYvette Heijwegen (AS Watson) heeft geleerd van recente robotiseringsprojecten. “We hebben ontdekt dat er niet heel veel robots zijn die echt goed werken. Dat is niet erg, die lessen heb je nodig om vooruit te komen. Waar we echt het verschil mee kunnen maken, daar gaan we nu de focus op leggen.”\nRamon Veldhuijzen, logistiek directeur van Rituals Cosmetics, zoekt het vooral in partnerships met andere schakels in de keten. “De crux is volgens mij om veel dingen achter elkaar te zetten, maar dan wel allemaal dezelfde richting op. Zo kunnen we stap voor stap een groter doel bereiken.”\nDaarvoor is volgens hem wel een andere cultuur nodig: een samenwerking tussen partners die niet alleen meer transactioneel is, maar gebaseerd op onderling vertrouwen. Het positieve nieuws van de Logistiekdag was, dat daar iedereen zich wel in kon vinden.\n\nHOOFDREDACTEUR LOGISTIEK.NL",
    "url": "https://www.logistiek.nl/202543/logistiek-is-niet-best-voorgesorteerd-op-de-toekomst"
  },
  {
    "title": "Primeur: autonome e-truck rijdt rondjes op Maasvlakte – Slimme en duurzame havens – Eerste demonstratie van project – Uitdagingen van project",
    "content": "Op een winderige ochtend op APM Terminal II, middenin de Rotterdamse haven, presenteert het innovatieve MAGPIE-project de nieuwste stappen in geautomatiseerd elektrisch transport en handsfree laden.\n\nIn een witte tent op een afgezette truckparkeerplaats, omgeven door de bedrijvigheid van Maasvlakte II, wordt de aanwezige landelijke- en vakpers op 10 april meegenomen in de vooruitgang die het MAGPIE-project de afgelopen tijd heeft geboekt in de ontwikkeling van geautomatiseerd (autonoom) elektrisch transport en handsfree opladen.\n\nHet MAGPIE-project, wat staat voor Smart Green Ports as Integrated Efficient Multimodal Hubs, is een ambitieus initiatief. Het gezamenlijke doel is om de toepassing van geautomatiseerd en elektrisch vervoer te bevorderen en de CO2-emissies van transport in en rond havens drastisch te verlagen. Het project richt zich op het ontwikkelen van technologieën en oplossingen die de efficiëntie van logistieke operaties verhogen. Zowel in de haven als in de bredere transportsector. Door de integratie van duurzame innovaties in de haveninfrastructuur hoopt MAGPIE bij te dragen aan de realisatie van de EU-doelstellingen voor een CO2-neutraal Europa in 2050.\n\nHet project wordt gefinancierd door het Europese Horizon 2020-programma en omvat de samenwerking van 45 bedrijven, waaronder DAF Trucks, TNO en Port of Rotterdam, die gezamenlijk werken aan 10 demo's.\n\nBekijk de zelfstandig rijdende DAF e-truck en de geautomatiseerde oplaadtechnologie van Rocsys in actie:\n\nDe demonstratie in de Rotterdamse haven is de eerste echte fysieke zogenoemde demonstrator van het tien-demonstrator-tellende MAGPIE-project, vertelt Reyer Will, projectmanager van het MAGPIE-project. “We hebben veel onderzoek gedaan, veel ontwikkeld en nu kunnen we echt laten zien en uitdragen wat onze opgedane kennis is. En dat verder verspreiden.” Geautomatiseerd en elektrisch wegvervoer is volgens Will ‘essentieel’ bij het terugdringen van de CO2-emissies van transport in en rond havens.\n\nDaan Nap, head of port segment bij hands free-oplaadleverancier Rocsys, benadrukt de technologische vooruitgang. “Wat we hier doen is niet te koop. Daarom is het MAGPIE-project zo relevant. Vandaag willen we jullie laten meerijden en meebeleven.”\n\nEen innovatief project zoals dit, heeft ook te maken met hobbels in de weg. Jaco van Meijeren, senior lead consultant supply chain innovation bij TNO, vertelt over de uitdagingen van het elektrisch vervoer. “Het opladen is een issue. Dat heeft tijd nodig en is onhandig voor een chauffeur die niets kan doen tijdens het opladen. Dat kun je voorkomen met ontwikkelingen als autonomie. Als je het opladen autonoom kunt laten doen waarbij de chauffeur tijdelijk iets anders kan gaan doen, dan heb je een win-win situatie.” De implementatie en opschaling van deze technologieën zijn volgens Van Meijeren key voor de toekomst van logistieke operaties. De grootste toekomstige uitdaging is volgens NAP de standaardisatie van de regels omtrent geautomatiseerd transport.\n\nHet evenement bood een mooie kans om de technologie in actie te zien en mee te rijden in een zelfstandig rijdende elektrische DAF truck - herkenbaar aan een blauwe lichtrand rond de koplampen - die daarna geautomatiseerd opgeladen wordt door een handsfree-lader van Rocsys. Houd Logistiek.nl in de gaten voor een uitgebreider artikel over deze technologie. Wordt vervolgd.\n\nREDACTEUR LOGISTIEK.NL",
    "url": "https://www.logistiek.nl/202513/grote-stappen-in-geautomatiseerd-e-transport-getoond-op-maasvlakte"
  },
  {
    "title": "Autosloopbedrijf stapelt de wrakken keurig op in stellingen – Vier auto's aan elke kant – Meer recyclebare onderdelen",
    "content": "Geen onoverzichtelijk terrein meer met op elkaar gestapelde afdankertjes. In Frankrijk heeft een autosloopbedrijf draagarmstellingen, normaal gesproken vaak toegepast voor langgoed opslag, geïnstalleerd om zo altijd bij alle voertuigen te kunnen komen.\n\nHet Franse autorecyclingbedrijf Auto Pièces in La Tallude (bij Poitiers) optimaliseert het terrein met behulp van draagarmstellingen van Ohra. Op die manier wist het bedrijf de opslagcapaciteit eenvoudig uit te breiden van 350 naar 750 auto’s. De totale capaciteit bedraagt nu 1.700 opslagplaatsen. Dankzij deze stellingen kunnen de auto’s nu nog altijd in de hoogte boven elkaar gestapeld worden om vloeroppervlak maximaal te benutten, maar blijven ze toch van alle kanten bereikbaar.\n\nOm de efficiëntie van het recyclingproces te verhogen, installeerde Ohra in totaal 45 dubbelzijdige en 15 enkelzijdige draagarmstellingen op de locatie. In elke van deze 1,6 meter brede stellingen kunnen vier auto's per zijde worden opgeslagen, met een gewicht tot 2,2 ton per auto. De stellingen staan in acht rijen; elke van deze rijen is voorzien van een truckgeleiderail, die het voor de heftruck (zijlader) makkelijker maken om te manoeuvreren.\n\nAuto Pièces is één van de grootste leveranciers van gecertificeerde gebruikte onderdelen in Frankrijk geworden en zegt zich volledig in te willen zetten voor een duurzame circulaire economie. Op dit moment recyclet het bedrijf gemiddeld 98 procent van het gewicht van een autowrak. Vanuit de sloop houdt Auto Pièces meer dan 110.000 gebruikte en geteste onderdelen op voorraad, zoals motoren, spiegels of schokdempers.\nDe nieuwe stellingen vergemakkelijken de verwerking, voorkomen schade en verhogen de efficiëntie van de voertuigrecycling. Tegelijkertijd hoeven medewerkers de auto’s nu niet eerst meer af te stapelen of te verplaatsten, maar is elk voertuig direct toegankelijk. Dat scheelt niet alleen veel nodeloze arbeid het voorkomt ook schade aan de autowrakken, voor die delen die niet beschadigd zijn, met als voordeel dat meer reserveonderdelen van hogere kwaliteit kunnen worden gerecycled.\n\nHOOFDREDACTEUR LOGISTIEK.NL",
    "url": "https://www.logistiek.nl/202508/autosloopbedrijf-stapelt-de-wrakken-keurig-op-in-stellingen"
  },
  {
    "title": "Voor klanten van Ikea staat een elektrische bakfiets klaar – Twee uur de tijd om naar huis te fietsen en terug – Perfecte oplossing voor wie geen auto heeft of wil",
    "content": "In Utrecht begint woonwinkelgigant Ikea een proef met elektrisch transportfietsen, waarmee klanten zelf hun spullen thuis kunnen bezorgen. Het vervoermiddel huren ze van de Zweedse meubelzaak voor een beperkte tijdsduur.\n\nKlanten van Ikea in Utrecht kunnen vanaf nu transportmiddelen huren om hun zojuist aangeschafte producten meteen mee te nemen naar huis. Het gaat om een elektrische bakfiets, een elektrische vierwieler met opbergbox en een elektrische fietsaanhanger. Met de introductie van dit huurconcept biedt Ikea een oplossing voor klanten die bijvoorbeeld niet in het bezit zijn van een rijbewijs of geen auto hebben. De doe-het-zelf-bezorging in Utrecht is een pilot, het doel is om bij succesvolle resultaten deze service uit te rollen naar andere winkels wereldwijd.\n\nIkea heeft opgemerkt dat het niet voor iedere klant gemakkelijk is om in de winkel en via Bestellen & Ophalen gekochte producten mee te nemen naar huis. Bijvoorbeeld omdat klanten grotere producten aanschaffen dan ze van tevoren hadden bedacht, zoals gemonteerde meubels in de Tweedekanshoek. Het woonwarenhuis start daarom nu in Nederland, Oostenrijk en Zweden een pilot met de doe-het-zelf-bezorging. Klanten kunnen bij Ikea voor een bepaalde tijd een vervoersmiddel huren waar geen rijbewijs voor nodig is en waarmee ze aangeschafte producten zelf naar huis kunnen brengen. In Utrecht kunnen klanten een elektrische bakfiets of een elektrische vierwieler met opbergbox huren.\n\nMaar eventueel ook een elektrische aanhanger die geschikt is om mee te wandelen of om zelf aan een fiets te bevestigen. Hierna kunnen ze het gehuurde vervoersmiddel weer inleveren bij de vestiging. Klanten kunnen de vervoersmiddelen twee uur huren; vaste klanten mogen dat een uurtje langer doen.\n\nLees ook: Ikea breidt winkel in Utrecht uit met afhaalkluizen\n\nEva de la Chambre, market manager van Ikea in Utrecht vindt het fantastisch om deel uit te maken van deze pilot voor doe-het-zelf-bezorging. \"Utrecht is een echte fietsstad, veel klanten komen met de fiets. De oplossingen die we nu testen, zijn perfect voor studenten en andere klanten die hun aankopen zonder auto naar huis willen brengen. Het is belangrijk dat we blijven focussen op de behoeften van de klant en voortdurend zoeken naar manieren om de klantervaring voor iedereen te verbeteren. De doe-het-zelf-bezorging is een fantastische toevoeging aan ons serviceaanbod.\"\n\nHOOFDREDACTEUR LOGISTIEK.NL",
    "url": "https://www.logistiek.nl/202503/voor-klanten-van-ikea-staat-een-elektrische-bakfiets-klaar"
  },
  {
    "title": "Onzekerheid rond Trumps Tariffs treft ook vastgoed – Meer voorraden om te kunnen leveren – Vraag naar meer opslag is nog niet weg – Wellicht nog groei in locaties voor Defensie",
    "content": "Na de aangekondigde pauze op het invoeren van Amerikaanse importheffingen, overheerst de verwarring. Analisten proberen te duiden wat het effect is, nu en in de toekomst, op de wereldwijde supply chains? In alle onzekerheid is één ding duidelijk, het kan alle kanten opgaan.\n\nWat gebeurt in de markt van logistiek vastgoed bijvoorbeeld?\n\"Sectoren die kwetsbaar zijn voor afnemende internationale handel, zoals logistiek, gaan dit merken\", zo laat een woordvoerder van de Nederlandsche Bank weten aan Vastgoedmarkt. In hetzelfde artikel uit Michiel Nijdam, hoofd strategie van het Rotterdamse Havenbedrijf, zijn twijfels. Het zou ook juist goed kunnen uitpakken.\n\n\"Alles is twijfelachtig: Trump kondigt iets aan, stelt het uit, doet het uiteindelijk wél of trekt het last minute toch maar in\", zegt Nijdam. \"Ik ga er zelf vanuit dat er meer tarieven zullen volgen, waardoor er ook meer handel geraakt gaat worden. Het geldt niet meer alleen voor de staalindustrie, maar ook voor de goederen die in containers worden vervoerd. Die onzekerheid gaan we ook zien in de vraag naar warehouses.\"\nWant enerzijds zorgen de hoge importheffingen voor een afname van internationale handel, voorspelt Nijdam. \"Dus de vraag neemt logischerwijs af wanneer producten duurder worden. En een lagere vraag doet vermoeden dat er minder opslagruimte nodig zou zijn. Aan de andere kant is het juist zeer waarschijnlijk dat de vraag naar logistieke capaciteit toeneemt. Onzekere bedrijven willen de zekerheid dat ze kunnen blijven leveren. Ze willen zo min mogelijk voor nieuwe verrassingen komen te staan. Daarom slaan ze grotere voorraden in, met grotere vraag naar logistiek vastgoed als gevolg.\"\n\n\"Onzekerheid op de markt is nooit goed\", bevestigt ook Sophie Kraaijeveld, vastgoedeconoom bij ING. \"Uitspraken doen over wat er gebeuren gaat, is en blijft lastig. Er zijn namelijk twee tegengestelde bewegingen gaande op de markt. Enerzijds groeien de transport en logistiek markt gematigd. Ik verwacht dat de gestegen vraag aanhoudt, waardoor bedrijven ook meer opslag nodig hebben. Aan de andere kant bestaat er ook de mogelijkheid dat importheffingen de vraag naar logistiek vastgoed toch doen afremmen. Door importtarieven worden producten duurder. We hebben net de koopkracht zien herstellen, maar als prijzen dermate duurder worden dat de gestegen lonen dit niet meer opvangen, zakt de vraag weer wat in.\"\n\nNaast de handelsoorlog creëren de huidige geopolitieke spanningen mogelijk kansen uit onverwachte hoek voor logistiek vastgoed. \"Hogere defensie-uitgaven kunnen de vraag naar logistiek vastgoed in bepaalde regio’s stimuleren, hoewel het effect op de totale logistieke vastgoedmarkt gering zal zijn. Munitie, voertuigen en ander materieel moet ergens opgeslagen worden en de investeringen in defensie kunnen zorgen voor toegenomen economische activiteit\", zegt Kraaijveld.\nDefensie onderzoekt momenteel locaties in gemeenten Dronten, Dinkelland en Staphorst. \"Maar de vraag naar logistiek vastgoed overstijgt het aanbod al, terwijl we ook in een situatie zitten waarbij er weinig ruimte is om die logistieke capaciteit te vergroten. Dit komt door een tekort aan ruimte, naast de wet- en regelgeving die nieuwe ontwikkelingen niet toelaat en discussies over de aanblik van het landschap\", aldus Kraaijeveld.",
    "url": "https://www.logistiek.nl/202498/onzekerheid-troef-rond-trumps-tariffs-ook-voor-warehouses"
  },
  {
    "title": "Trump verrast met voorlopige adempauze in de handelsstrijd – EU stemde voor invoeren importtarieven – Heffingen gaan half mei in – Reactie EU",
    "content": "President Donald Trump heeft de wereld verrast met een veel lagere importheffing voor veel landen. De Verenigde Staten verlagen de invoerheffingen voor landen die bereid zijn tot onderhandelen en geen tegenmaatregelen treffen tot 10 procent, zo heeft het Witte Huis woensdag aangekondigd. De uitzondering geldt overigens niet voor China, waarvoor het percentage juist is verhoogd naar maar liefst 125 procent.\n\nTrump maakte zijn plannen bekend op zijn eigen socialmediaplatform Truth Social. Hij benadrukt dat ruim 75 landen contact hebben opgenomen met de VS om te onderhandelen. Die landen hebben volgens hem geen tegenmaatregelen aangekondigd. Daarom wil hij negentig dagen de tijd nemen voor onderhandelingen. Het Witte Huis heeft niet expliciet toegelicht of de invoerheffingen op producten uit de Europese Unie nu ook worden verlaagd. Wel sprak woordvoerster Karoline Leavitt van een universele invoerheffing van 10 procent voor alle landen behalve China.\n\nEuropa sloeg eerder op de woensdag terug in de handelsoorlog met de Verenigde Staten. De Europese lidstaten stemden in met het invoeren van importtarieven op een flinke lijst producten uit de VS. De heffingen variëren in percentage - van 10 tot 25 procent - en gelden voor duizenden producten. De stap van Europa was een reactie op de importtarieven van 25 procent op staal en aluminium die de Verenigde Staten vorige maand invoerden. Vanaf begin volgende week wil de EU invoertarieven oplopend tot 25 procent gaan invoeren op heel veel Amerikaanse producten, waaronder staalproducten, kunststof, vleesproducten, sojabonen en cosmetica.\n\nDe eerste importheffingen zouden ingaan vanaf dinsdag 15 april. \"Deze tegenmaatregelen kunnen op elk moment worden opgeschort, als de VS akkoord gaan met een eerlijke en evenwichtige onderhandelingsuitkomst\", stond in een verklaring van de Europese Commissie.\n\nDe meeste importheffingen zouden halverwege mei al van kracht zijn. Vanaf december zouden de heffingen voor alle producten op de lijst gelden. Bij elkaar opgeteld zijn de heffingen goed voor een bedrag van 21 tot 22 miljard euro, benadrukken EU-bronnen. Met de Amerikaanse heffing is een bedrag van zo’n 26 miljard euro per jaar gemoeid.\n\nDe EU heeft overigens nog geen tegenmaatregelen genomen in reactie op de Amerikaanse importtarieven op auto's en de algehele importtarieven van 20 procent. De Europese Commissie presenteert naar verwachting begin volgende week een voorstel waarover de afzonderlijke lidstaten zullen stemmen.\n\nOpvallend is dat whiskey uit de VS oorspronkelijk ook op de lijst stond, maar dat alcoholische dranken van de lijst zijn geschrapt uit vrees voor forse tegentarieven op Europese alcohol. Onder meer Italië en Frankrijk zouden bang zijn voor buitensporige heffingen op wijn.\n\nDe Europese reactie is overigens wel een stuk milder dan die van China eerder op de dag. Door de escalerende handelsoorlog tussen China en de VS hanteert Amerika inmiddels een tarief van maar liefst 125 procent op producten uit China. China stelde eerder een verhoging in naar een heffing van 84 procent op Amerikaanse producten.\n\nUrsula von der Leyen, voorzitter van de Europese Commissie, verwelkomt de aankondiging van de Amerikaanse president Donald Trump om de wederkerige heffingen te pauzeren. \"Dit is een belangrijke stap richting het stabiliseren van de wereldeconomie.\"\n\nDuidelijke en voorspelbare omstandigheden zijn volgens haar essentieel voor het functioneren van handel en toeleveringsketens. Ook benadrukt ze dat de tarieven belastingen zijn die alleen bedrijven en consumenten schaden. Von der Leyen zei zich daarom altijd sterk te hebben gemaakt voor een zogenoemde 'zero-for-zero'-overeenkomst tussen de Europese Unie en de Verenigde Staten, waarbij wederzijdse importheffingen mogelijk zouden worden opgeheven.\n\nREDACTEUR LOGISTIEK.NL",
    "url": "https://www.logistiek.nl/202487/eu-slaat-terug-met-miljardenheffingen-op-amerikaanse-producten"
  },
  {
    "title": "FNV dreigt met stakingen in dc's Albert Heijn – 'Vaste klanten AH moeten noodrantsoen aanleggen' – Donderdag zitten FNV en AH nog met elkaar om de tafel – Afschaffing ouderenregeling steen des aanstoots – Na vierde ronde vakbonden positiever gestemd – 'Ook over CNV-voorstellen praten' – Geen één-op-één vervanging – Stroeve onderhandelingen – Acties niet ongebruikelijk",
    "content": "Vakbond FNV waarschuwt voor stakingen in distributiecentra van Albert Heijn. De onderhandelingen over een nieuwe cao voor medewerkers van de dc's zitten muurvast. Op donderdag 10 april staat er weer een gesprek op het programma.\n\nFNV meldt vandaag dat de onderhandelingen over een nieuwe cao voor medewerkers van de distributiecentra muurvast zitten. De vakbond zegt dat als er deze week geen akkoord komt, er binnenkort gestaakt wordt in de dc’s. \"Het is al weken onrustig in de distributiecentra van Albert Heijn. Werknemers houden regelmatig onaangekondigde lawaai-acties om hun onvrede over de opstelling van hun werkgever kenbaar te maken\", meldt de bond in een persbericht.\n\n\"Vaste klanten van Albert Heijn doen er goed aan om alvast een noodrantsoen aan te leggen\", aldus de vakbond. \"Het gaat Albert Heijn financieel voor de wind, maar de boodschap aan de medewerkers is continu dat ze te duur zijn en dat dus hun arbeidsvoorwaarden gesloopt moeten worden\", zegt Levin Zühlke-van Hulzen, bestuurder van FNV Handel. \"Daar zijn de werknemers klaar mee. Wij zijn niet bereid om de groei van Albert Heijn te financieren door te bezuinigen op arbeidsvoorwaarden.\"\n\nVolgens de FNV zijn er vier onderhandelingsrondes geweest met Albert Heijn. Op donderdag 10 april staat er weer een gesprek op het programma. De vakbond waarschuwt naar eigen zeggen voor de gevolgen als er geen resultaat wordt geboekt. ‘Niemand zit te wachten op lege schappen in de supermarkt’, zegt Zühlke-van Hulzen. ‘Maar Albert Heijn moet hun werknemers wel serieus nemen. Anders komen er acties.’\n\nFNV wil dat de lonen in de distributiecentra van de supermarktketen met 7 procent omhooggaan. Ook stelt de bond dat AH voor nieuwe medewerkers de ouderenregeling wil afschaffen. De vakbond verspreidt de komende tijd ook flyers bij de supermarkten om haar eisen bij te zetten. Albert Heijn heeft zes distributiecentra om haar Nederlandse supermarkten te bevoorraden. Daar werken in totaal zo’n 6.000 medewerkers.\n\nAlbert Heijn wil inhoudelijk op dit moment niet ingaan op de discussie. \"Omdat de gesprekken met de vakbonden nog lopen, doen wij op dit moment geen inhoudelijke mededelingen. Wij kijken uit naar een constructief gesprek op 10 april\", zegt een woordvoerder.\n\nDit artikel verscheen eerder op Distrifood.nl.\n\nNa drie overlegrondes waarin volgens CNV vooral verslechteringen op tafel lagen, is het gesprek in de vierde ronde, op 27 maart, volgens de vakbond wel 'voorzichtig op gang gekomen'. Maar de toezeggingen die toen gedaan zijn, zijn nog lang niet voldoende voor de bond. \"10 april is het erop of eronder\", aldus CNV.\n\nDe vakbond beschuldigt Albert Heijn Logistiek ervan te willen bezuinigen op de cao. \"AH wil de cao verzwakken door te bezuinigen op arbeidsvoorwaarden, terwijl de medewerkers in de logistiek hard werken onder steeds hogere druk,\" aldus de vakbond.\n\nOp 27 maart daagde CNV AH uit om voor het eerst ook te praten over de CNV-voorstellen en om echt in gesprek te gaan: luisteren naar elkaars argumenten. Dat schrijft de vakbond nu op zijn website. \"Voorzichtig kwam het gesprek op gang. Net voldoende voor CNV om nog een laatste cao-gesprek aan te gaan. CNV wil vóór Pasen een cao hebben, dus 10 april is het erop of eronder.\"\n\nDe kleine voortgang houdt volgens de vakbond in dat AH de loonsverhoging van 3 naar 3,5 procent bijstelt - wat de bond niet voldoende vindt - en er ruimere opleidingsmogelijkheden komen. De supermarkt gaat verder op papier zetten wat 'houden wat je hebt' inhoudt. En de RVU is nog hetzelfde. “De enige positieve ontwikkeling is het verlengen en verhogen van de RVU (Regeling voor Vervroegde Uittreding red.)”, aldus CNV in een eerder bericht aan de leden.\n\nAlbert Heijn is daarentegen nog niet van plan om nieuwe medewerkers dezelfde arbeidsvoorwaarden als de anderen te bieden, wat CNV verder wil zien. Ook ziet AH volgens de vakbond één-op-één vervanging niet zitten. \"Daardoor zullen er straks waarschijnlijk geen fulltimers meer zijn. En ook verbetering van mantelzorg en ouderschapsverlof wijst AH af.\"\n\nDe supermarktketen stelt volgens de vakbond in een eerder schrijven een loonsverhoging onder het inflatieniveau voor, het afschaffen van de ADV, opschuiven van de RSD (Regeling voor Senioren en Diensten) met zeven jaar en geen garantie op vaste contracten, zelfs niet bij structureel werk.\n\nDe vakbonden hadden daarop een eigen voorstellenpakket gepresenteerd. Daarin staan onder andere een jaarlijkse loonsverhoging van 6 procent, één cao voor alle medewerkers, structurele inzet op vaste contracten voor parttimers en uitzendkrachten, uitbreiding van het sociaal kader met betrokkenheid van vakbonden bij reorganisaties en meer opleidingsmogelijkheden, inclusief zeggenschap over welke opleiding gevolgd kan worden. Ook wil de bond betere regelingen bij ouderschapsverlof en mantelzorg, met een hogere en langere loondoorbetaling.\n\nIn 2024 werden de vakbonden en de supermarkt het verrassend snel met elkaar eens over een nieuwe cao voor medewerkers in de logistieke centra. Maar ook in 2023 liepen de gemoederen tijdens de onderhandelingsgesprekken zo hoog op dat het personeel in de distributiecentra van Albert Heijn het werk neerlegde.",
    "url": "https://www.logistiek.nl/202485/fnv-dreigt-met-stakingen-in-dcs-albert-heijn"
  },
  {
    "title": "Brussel geeft groen licht voor overname DB Schenker door DSV – Overnamestrijd – Vakbond had voorkeur voor andere partij",
    "content": "De Europese Commissie is akkoord met de geplande overname van DB Schenker door DSV. De Deense logistiek dienstverlener bevestigde in september dat het een overeenkomst had gesloten om de Duitse logistieke reus van Deutsche Bahn over te nemen voor een bedrag van 14,3 miljard euro.\n\nDe deadline voor een mogelijke bezwaarprocedure liep op dinsdag 8 april af. Daarmee lijkt niets het inlijven van DB Schenker door DSV nog in de weg te staan. Door de deal ontstaat een van de grootste logistiek dienstverleners ter wereld.\n\nHet Amerikaanse ministerie van Justitie moet overigens nog wel een beslissing nemen over de megadeal, wat een gebruikelijke stap is bij dit soort grote overnames. Beide bedrijven hebben een stevige aanwezigheid op de Amerikaanse markt. De overname kan de concurrentie in de VS beïnvloeden.\n\nAfgelopen september werd bekend dat DSV de overnamestrijd om DB Schenker in de wacht had gesleept. De raad van bestuur van Deutsche Bahn tekende op vrijdag 13 september een overeenkomst voor de verkoop van de logistieke dochteronderneming aan het Deense logistieke bedrijf.\n\nDSV wist de megaovername met ongeveer 14,3 miljard euro veilig te stellen, ten koste van het investeringsbedrijf CVC. Inclusief de verwachte renteopbrengsten tot aan de voltooiing bedraagt de totale verkoopwaarde 14,8 miljard euro. DSV, als nieuwe eigenaar, voorziet investeringen van ongeveer één miljard euro in Duitsland in de komende drie tot vijf jaar.\n\nVakbond Verdi liet opvallend genoeg weten een voorkeur te hebben voor CVC - de enige andere overgebleven kandidaat in de race om de logistiek dienstverlener. De vakbond vreest dat er na de overname van DSV een forse ontslagronde zal plaatsvinden. Er waren verschillende protesten van Duitse werknemers van DB Schenker omdat ook zij vrezen voor banenverlies na de verkoop.\n\nDe overname van DB Schenker zal een fikse klus worden voor DSV. “We hebben een duidelijk plan hoe we samen het wereldwijd leidende transport- en logistiekbedrijf willen worden”, benadrukte Jens Lund, ceo van DSV, eerder. “Hand in hand en onder één dak zullen de medewerkers van DSV en Schenker onze krachten bundelen om een echte wereldmarktleider in de branche te creëren. Deze strategische fusie met aanzienlijke investeringen in de concurrentiekracht zal langdurige groei waarborgen en duurzame banen in Duitsland creëren.\"\n\nREDACTEUR LOGISTIEK.NL",
    "url": "https://www.logistiek.nl/202484/brussel-geeft-groen-licht-voor-overname-db-schenker-door-dsv"
  },
  {
    "title": "Chinese e-commerce hard geraakt door invoerbeleid pakketten – Fulfilmentproces hervormen – Misleidende praktijken aanpakken",
    "content": "President Donald Trump ondertekende op 2 april 2025 naast de nieuwe importheffingen ook een uitvoerend besluit waarmee de zogenaamde minimis-vrijstelling voor pakketten van China en Hongkong tot 800 Amerikaanse dollar wordt beëindigd. Deze wijziging gaat in op 2 mei en heeft nu al grote gevolgen voor Chinese e-commercebedrijven als Temu, Shein en Alibaba.\n\nDe nieuwe maatregel heeft direct invloed op bedrijven die zich vooral richtten op het versturen van lage-waarde pakketten, zoals Temu en Shein, naar de VS. De minimis-regeling maakte het mogelijk om miljoenen kleine bestellingen belastingvrij direct van Chinese webshops naar Amerikaanse consumenten te verzenden. In 2024 ging het volgens de Amerikaanse douane om 1,36 miljard pakketten, tegenover 139 miljoen in 2015.\n\nDe aandelen van PDD Holdings (het moederbedrijf van Temu) daalden met 6 procent in de nabeurshandel op Nasdaq en sloten 2,6 procent lager op 119,07 Amerikaanse dollar. Aandelen van Alibaba verloren 5,1 procent in de VS en 5 procent op de beurs in Hongkong, terwijl JD.com in Hongkong 4,7 procent daalde.\n\nChinese e-commercebedrijven moeten hun fulfilmentprocessen nu gaan hervormen. Temu en Shein zijn daar al mee begonnen door een groter deel van hun orders af te handelen binnen de Verenigde Staten, schrijft zakelijk nieuwsplatform Business Insider. Daarmee proberen ze hun afhankelijkheid van grensoverschrijdende low-cost shipping te verminderen.\n\nDe Chinese regering heeft bekend gemaakt de importheffing op producten uit de Verenigde Staten te verhogen van 34 procent naar 84 procent. De stap volgt op een verhoging van de Amerikaanse importheffingen voor Chinese goederen. Die worden voortaan met 104 procent belast, maakte het Witte Huis dinsdag bekend.\n\nChina zegt dat de hogere tarieven vanaf donderdag 10 april gelden. De tegenreactie is een nieuwe escalerende stap in de handelsoorlog, die begon na de bekendmaking van tal van importheffingen door de Amerikaanse president Donald Trump. Hij ziet het handelstekort van de VS in goederen als groot nadeel. Met heffingen zegt hij weer productie naar de VS te willen halen, maar onder economen en beleggers neemt de angst voor economische krimp en sterkere prijsstijgingen door de heffingen toe.\n\nVolgens het Witte Huis is het besluit mede bedoeld om ‘misleidende verzendpraktijken van Chinese aanbieders aan te pakken, van wie velen illegale stoffen zoals synthetische opioïden verstoppen in kleine pakketten om de vrijstelling te misbruiken’, aldus Business Insider.\n\nE-commerce-experts wijzen er op het nieuwsplatform op dat het concurrentievoordeel van deze platforms grotendeels is gebaseerd op extreem lage prijzen en goedkope verzending. De afschaffing van de vrijstelling verandert die rekensom fundamenteel. Dat zal ongetwijfeld gevolgen hebben voor internationale supply chains, distributielocaties en luchtvrachtstromen vanuit Azië.\n\nREDACTEUR LOGISTIEK.NL",
    "url": "https://www.logistiek.nl/202482/einde-invoervrijstelling-kleine-pakketten-raakt-chinese-e-commerce-hard"
  },
  {
    "title": "Containervervoer naar VS ingestort door importheffingen – Bedreiging wereldeconomie – Tegenmaatregelen",
    "content": "De wereldwijde boekingen van zeecontainers naar de Verenigde Staten zijn sinds begin deze maand met maar liefst 67 procent gekelderd. De spectaculaire daling is volgens belangenorganisatie Evofenedex een direct gevolg van de importheffingen van de Amerikaanse president Donald Trump.\n\nDe heffingen die Trump begin deze maand heeft aangekondigd hebben direct grote gevolgen voor het aantal boekingen van zeecontainers naar de VS. In de week voorafgaand aan de bekendmaking van de nieuwe tarieven werden er volgens Evofenedex wereldwijd boekingen voor 516.000 containers met de VS als bestemming genoteerd. Dat was in de week erna gekelderd tot 169.000 containers, een afname met tweederde.\n\nVolgens beleidsadviseur Casper Roerade van Evofenedex drukken exporteurs, zowel in de Europese Unie, China als elders in de wereld, massaal op de pauzeknop door de hoge heffingen van Trump. De belangenorganisatie baseert de cijfers op informatie van het boekingsplatform voor vrachttransport. De haven van Rotterdam verwerkt veel containerverkeer uit de EU naar de VS.\n\nVoor de EU geldt op dit moment een algemeen tarief van 20 procent. Eerder kwamen er al heffingen van 25 procent op staal, aluminium en auto's uit de EU. Trump heeft nog veel hogere heffingen opgelegd aan China, dat reageerde met stevige tarieven op Amerikaanse goederen.\n\nAlgemeen directeur Bart Jan Koopman van Evofenedex zei eerder deze maand de nieuwe heffingen te betreuren. Volgens de organisatie bedreigen hoge heffingen de wereldeconomie en zetten ze Nederland rechtstreeks onder druk.\n\nBoudewijn Siemons , topman van Havenbedrijf Rotterdam, vreest voor inflatie, recessies over de hele wereld en minder bedrijvigheid in de haven als de Amerikaanse importheffingen leiden tot een handelsoorlog. Die effecten zijn volgens Siemons waarschijnlijk groter dan de directe gevolgen.\n\nChina heeft tegenmaatregelen aangekondigd. Het land maakte woensdag bekend de importheffing op producten uit de Verenigde Staten te verhogen van 34 procent naar 84 procent. Dit besluit volgt op een verhoging van de Amerikaanse importheffingen voor Chinese goederen. Die worden voortaan met maar liefst 104 procent belast. Dat maakte het Witte Huis dinsdag bekend. Woensdag werd dit zelfs verhoogd naar 125 procent.\n\n\"Uiteindelijk is het wel zo dat als iedereen elkaar handelstarieven oplegt, de hele wereldeconomie zal gaan krimpen. Dat gaat effecten hebben op handelsstromen, ook door Rotterdam\", zei Siemons in een interview met radiozender BNR.\n\nDe directe gevolgen voor de handel met de VS vanuit Rotterdam zullen meevallen, verwacht hij. De export naar de VS via de haven bedraagt 7,5 miljoen ton, waarvan een derde benzine. Energie is uitgezonderd van de heffingen van Trump, legde Siemons uit. Maar exporteurs van goederen hebben het best wel even zwaar, gaf hij aan.\n\nREDACTEUR LOGISTIEK.NL",
    "url": "https://www.logistiek.nl/202478/containervervoer-naar-vs-ingestort-door-importheffingen"
  },
  {
    "title": "WDP bouwt gekoeld warehouse voor Kivits in Ridderkerk",
    "content": "WDP gaat een gekoeld magazijn ontwikkelen voor Kivits Logistics Group in Ridderkerk. De nieuwe locatie in de Dutch Fresh Port, de logistieke hotspot voor de AGF-sector, krijgt een totale verhuurbare oppervlakte van 34.000 vierkante meter.\n\nHet investeringsbudget voor Warehouses De Pauw (WDP), investeerder en ontwikkelaar in logistiek vastgoed, bedraagt circa 55 miljoen euro. Kivits Logistics Group gaat het nieuwe warehouse huren voor een periode van 20 jaar. Het huurcontract van het bestaande pand wordt ook verlengd tot 20 jaar.\n\nHet project op het bedrijventerrein in Ridderkerk wordt gerealiseerd naast een bestaand WDP-pand dat in 2020 is opgeleverd. Die locatie wordt gehuurd door VGK Cool Logistics, een dochteronderneming van Kivits gespecialiseerd in de import en export van fruit. Het nieuwe dc, dat volgens WDP in aanmerking komt voor een Breeam-certificering, krijgt 25 koelcellen en ruimte voor value-add logistics activiteiten. De oplevering is voorzien in het voorjaar van 2026.\n\nMet dit nieuwe project breidt het WDP-cluster in de Dutch Fresh Port verder uit tot een totale verhuurbare oppervlakte van circa 220.000 vierkante meter, verspreid over vijf gebouwen. Alle gebruikers zijn actief in de voedingsdistributie.\n\nTegelijk met de bekendmaking van het project in Ridderkerk kondigde WDP ook nieuwe projecten aan in Roemenië. Het WDP Park Bucharest Dragomirești - langs de ringweg van Boekarest - wordt uitgebreid met twee logistieke warehouses.\n\nHet gaat om een dc van circa 47.000 vierkante meter met een geconditioneerde zone met koeling en diepvries en een ambient warehouse van circa 11.000 vierkante meter. Het voorziene investeringsbudget voor WDP bedraagt circa 52 miljoen euro. De locaties zullen worden gehuurd door logistieke dienstverleners op basis van een huurcontract van 10 jaar vast. De oplevering is voorzien tegen einde 2026.\n\nREDACTEUR LOGISTIEK.NL",
    "url": "https://www.logistiek.nl/202476/wdp-bouwt-gekoeld-warehouse-voor-kivits-in-ridderkerk"
  },
  {
    "title": "Miljoenenbeslag op K+N en DHL na fraudeonderzoek Italië – Valse belastingaangiften – DHL Express Italië ook onderzocht – Logistieke bedrijven onder de loep in Italië",
    "content": "De Italiaanse justitie heeft bij Kuehne+Nagel en supermarktketen Iperal elk 16,5 miljoen euro in beslag genomen wegens vermeende belastingfraude via schijnconstructies met personeel. Eerder dit jaar werd ook bij DHL Express Italy ruim 46 miljoen euro geconfisqueerd in een vergelijkbaar onderzoek.\n\nDe Italiaanse autoriteiten hebben forse stappen gezet tegen grote logistieke en retailbedrijven in een langlopend onderzoek naar belastingfraude en illegale arbeidsconstructies, schrijft persbureau Reuters. In totaal werd deze week 33 miljoen euro in beslag genomen bij Kuehne+Nagel en supermarktketen Iperal, beide beschuldigd van het omzeilen van belasting- en arbeidswetten.\n\nVolgens documenten van het Openbaar Ministerie in Milaan zouden de bedrijven tussen 2019 en 2024 gebruik hebben gemaakt van coöperaties en schijnbedrijven om arbeidskrachten in te huren via valse inkoopcontracten. Door deze werkwijze zouden ze hebben bespaard op loonheffingen en sociale premies, en daarnaast valse belastingaangiften hebben ingediend.\n\nDe aanklachten tegen Kuehne+Nagel beslaan de periode 2020–2023, terwijl die tegen Iperal lopen van 2021 tot 2024. Beide bedrijven zijn voor een bedrag van 16,5 miljoen euro aangepakt, en hun vestigingen en IT-systemen zijn op woensdag 2 april doorzocht. Kuehne+Nagel laat aan het persbureau weten dat de Italiaanse dochteronderneming 'volledig meewerkt aan de inspecties' en Iperal verklaart 'altijd binnen de geldende regelgeving te hebben gehandeld'.\n\nEerder dit jaar werd al 46,8 miljoen euro geconfisqueerd bij DHL Express Italy, onderdeel van DHL Group, wegens vergelijkbare praktijken. De zaak rond DHL Express Italy betreft soortgelijke beschuldigingen over de jaren 2019 tot en met 2023. Volgens justitie maakte ook DHL gebruik van tussenpersonen die werkten met ‘valse’ dienstverleningscontracten, bedoeld als façade voor goedkope arbeid. “Deze constructies leiden tot uitbuiting van werknemers en vormen oneerlijke concurrentie”, aldus de aanklagers. DHL bevestigt aan Reuters de controle, maar geeft verder geen inhoudelijk commentaar zolang het onderzoek loopt.\n\nHet is de tweede keer dat het Openbaar Ministerie in Milaan een dergelijk bevel uitvaardigt tegen een lokale afdeling van het Duitse concern. In 2021 werd al meer dan 20 miljoen euro in beslag genomen bij DHL Supply Chain in een onderzoek naar dezelfde aanklachten.\n\nDe aanpak past in een bredere inspectiegolf van de Italiaanse justitie. Sinds 2021 hebben de autoriteiten naar schatting meer dan 650 miljoen euro aan vermogen bevroren bij meer dan een dozijn logistieke en bezorgbedrijven. Bekende namen als FedEx, Amazon, GLS, GXO Logistics en DB Schenker zijn eveneens onderwerp van onderzoek.\n\nVolgens het Italiaanse Nationaal Instituut voor Sociale Zekerheid hebben inmiddels meer dan 30 bedrijven hun personeelsbeleid moeten herstructureren en ruim 49.000 arbeidsrelaties geregulariseerd, als direct gevolg van deze onderzoeken.\n\nREDACTEUR LOGISTIEK.NL",
    "url": "https://www.logistiek.nl/202470/miljoenenbeslag-op-kuehnenagel-en-dhl-na-fraudeonderzoek-in-italie"
  },
  {
    "title": "Testen voor vrachtwagenheffing gestart op A12 – Apparatuur testen – A16 volgt – Verduurzamen van de sector",
    "content": "De testen voor de vrachtwagenheffing in Nederland zijn van start gegaan met de installatie van het eerste wegportaal, voorzien van de benodigde controleapparatuur, op de A12 bij Bodegraven. De apparatuur wordt de komende tijd uitvoerig getest om ervoor te zorgen dat deze goed functioneert voor het daadwerkelijke toezicht op de wetgeving van start gaat media 2026.\n\nDe installatie van het eerste wegportaal op de A12 bij Bodegraven is een eerste stap richting de implementatie van de vrachtwagenheffing, die naar verwachting medio 2026 van start gaat. De wegportaal is uitgerust met camerasystemen en DSRC-antennes (dedicated short-range communication), die straks communiceren met de boordapparatuur in vrachtwagens. Dit is nodig om te controleren of de vrachtwagens de juiste apparatuur aan boord hebben en of ze een lopend contract voor tolbetaling hebben.\n\nRijkswaterstaat heeft de benodigde elektriciteitsaansluitingen en digitale verbindingen aangelegd, waarna leverancier Vitronic de controleapparaten heeft bevestigd. In de komende maanden zullen Vitronic en de RDW de apparatuur testen om te garanderen dat deze voldoet aan de eisen voor privacy, beveiliging en fotohelderheid onder alle omstandigheden.\n\n\"De apparatuur moet ervoor zorgen dat we de naleving van de vrachtwagenheffing kunnen waarborgen vanaf het moment van inwerkingtreding\", zegt een woordvoerder van Rijkswaterstaat.\n\nOp 1 april 2025 heeft de Tweede Kamer ingestemd met de wijziging van de Wet Vrachtwagenheffing. Met de gewijzigde wet zijn de tarieven aangepast en krijgen vrachtwagens met een lage CO2-uitstoot een hoge korting op het tarief.\n\nDe wijziging van de wet voorziet in tarieven die worden gebaseerd op de CO2-uitstoot van vrachtwagens. Schone en zuinige vrachtwagens krijgen een hoge korting, terwijl emissievrije vrachtwagens tot 4.250 kg, zoals elektrische bestelauto’s, worden vrijgesteld van de heffing. De totale lasten voor de sector blijven gelijk, met een gemiddeld tarief van 16,7 cent per kilometer.\n\nDe netto-opbrengsten worden gebruikt voor subsidies voor de aanschaf van elektrische vrachtwagens en laadpalen, evenals voor maatregelen ter verbetering van de efficiëntie in het vervoer. De wetswijziging wordt nog behandeld in de Eerste Kamer en is pas definitief na goedkeuring daar.\n\nEen tweede portaal wordt binnenkort op de A16 geïnstalleerd. In totaal zullen er 61 vaste wegportalen in Nederland worden voorzien van controleapparaten. Deze portalen zullen een belangrijke rol spelen in het toezicht en de handhaving van de vrachtwagenheffing, die eigenaren van vrachtwagens verplicht om een bedrag per gereden kilometer te betalen op snelwegen, N-wegen en enkele gemeentelijke wegen.\n\nDe vrachtwagenheffing is bedoeld om de verduurzaming en innovatie van de vervoersector te bevorderen. Met de invoering van de heffing vervalt het Eurovignet en wordt de motorrijtuigenbelasting voor vrachtwagens verlaagd naar het minimum. De netto-opbrengsten worden ingezet voor het verduurzamen van de sector.\n\nREDACTEUR LOGISTIEK.NL",
    "url": "https://www.logistiek.nl/202467/testen-voor-vrachtwagenheffing-gestart-op-a12"
  },
  {
    "title": "Haegens neemt Van de Ven Transport over wegens gebrek aan opvolging – Van familiebedrijf naar familiebedrijf – Tijd voor pensioen – Bedrijfsvoering blijft nog gelijk",
    "content": "Van de Ven Transport uit Nistelrode heeft besloten zijn 94-jarige familiebedrijf per 1 april over te dragen aan Haegens Horizontaal en Verticaal Transport in Elsendorp. Het team en de bedrijfsvoering blijven voorlopig wel intact.\n\nNa bijna een eeuw begint er een nieuw hoofdstuk voor Van de Ven Transport uit Nistelrode. Het familiebedrijf heeft geen opvolging binnen de familie. Daarom besloten de gebroeders Van de Ven en hun moeder dat het tijd was om het stokje over te dragen. Per 1 april 2025 is Haegens Horizontaal en Verticaal Transport, opgericht in 1982, de nieuwe eigenaar.\n\nHaegens is trots op het vertrouwen dat familie Van de Ven in hen hebben gesteld. “Hun expertise in transport sluit naadloos aan op onze diensten. Van familiebedrijf naar familiebedrijf – en we vinden dat ze ook nog eens een uitstekende smaak hebben qua kleur”, aldus Haegens.\n\nVan de Ven Transport wordt sinds 2003 geleid door de gebroeders Eric, Fred en John van de Ven, die het stokje in 1965 overnamen van hun ouders Toon en Toos van de Ven. Het familiebedrijf beschikt momenteel over zestien vrachtwagens en een breed scala aan trekkers. Moeder Toos kan nu, op 84-jarige leeftijd, gaan genieten van haar pensioen, nadat zij decennialang betrokken was bij het bedrijf.\n\nHoewel Haegens de leiding overneemt, verandert er in de praktijk weinig voor het personeel en de klanten van Van de Ven, laten de partijen weten. De naam blijft voorlopig behouden, en de gebroeders Van de Ven en hun team blijven werkzaam binnen het bedrijf. Alleen de planning en administratie zullen verhuizen naar Elsendorp, waar Haegens gevestigd is.\n\nREDACTEUR LOGISTIEK.NL",
    "url": "https://www.logistiek.nl/202464/haegens-neemt-van-de-ven-transport-over-wegens-gebrek-aan-opvolging"
  },
  {
    "title": "Met slim verpakken maakt Bol pakketverzending stuk duurzamer – Machines omgebouwd – Pilot in piekperiode – Geen doos in doos",
    "content": "Bol past zijn geautomatiseerde mono-inpakmachines in het fulfilment center in Waalwijk aan, waardoor het bedrijf voortaan 28 procent minder CO₂ uitstoot per verzonden pakket.\n\nDe CO2-besparing is te danken aan een slimmere verpakkingsmethode die 27 procent minder karton en 60 procent minder lijm verbruikt. Daarbij was geen investering in nieuwe machines nodig.\n\nDe verbeterde techniek is in samenwerking met verpakkingsfabrikant CMC ontwikkeld en toegepast op bestaande apparatuur. “We werken continu aan de verbetering van onze logistieke processen. Dankzij deze vernieuwde technologie maken we een grote verduurzamingsslag in ons verpakkingsproces, zonder dat het nodig is om in nieuwe apparatuur te investeren. Zo dragen innovaties als deze op meerdere manieren bij aan onze duurzaamheidsambitie”, zegt Jelte Nijholt, manager asset improvement bij Bol.\n\nBol is naar eigen zeggen de eerste e-commercepartij in Europa die deze nieuwe ombouwtechnologie in samenwerking met de fabrikant toepast op de bestaande inpakmachines. In het fulfilment center worden pakketten verpakt van het e-commercebedrijf zelf en van verkooppartners die hun logistiek via Bol regelen.\n\nIn het najaar van 2024 testte bol twee aangepaste inpakmachines tijdens de piekdrukte rond de feestdagen. De pilot verliep succesvol. De komende twee jaar volgen de overige tien mono-inpakmachines. Momenteel wordt ongeveer een kwart van alle pakketten in het bol fulfilment center via deze mono-machines verwerkt.\n\nBekijk hoe het verpakkingsproces verloopt bij Bol in Waalwijk:\n\nDe aanpassing past binnen Bol’s bredere logistieke duurzaamheidsstrategie, aldus de e-commercegigant. Eerder introduceerde het bedrijf onder meer een multi-inpakmachine voor het op maat verpakken van meerdere artikelen en verzond het in 2024 ruim negen miljoen bestellingen zonder omdoos, een speciaal op maat gemaakte vouwdoos om je losse verpakkingsdoosjes in te verpakken. Daarnaast wekt Bol een deel van zijn energie, ongeveer 20 procent, zelf op met 13.000 zonnepanelen op het dak van het fulfilment center en maakt het op vrijwel alle locaties gebruik van groene stroom.\n\nREDACTEUR LOGISTIEK.NL",
    "url": "https://www.logistiek.nl/202457/bol-verpakt-slimmer-en-stoot-fors-minder-co%e2%82%82-uit-per-pakket"
  },
  {
    "title": "Zorgsector krijgt meer steun met farmahubs van DHL – Speciale farmahubs volgens GDP normen – Verdubbeling omzet verwacht over vijf jaar",
    "content": "Met een investering van 2 miljard euro zet DHL vol in op logistieke dienstverlening voor de gezondheidssector en de aanverwante wetenschappelijke instituten. Zo komen er speciale farmahubs voor geneesmiddelen.\n\nDe strategische investering die DHL nu heeft aangekondigd is bedoeld om voor de komende vijf jaar de logistieke capaciteit in life science en gezondheidszorg uit te breiden. Daarmee wil DHL zijn positie in dit segment sterk verbeteren ten opzichte van de concurrentie, zoals UPS. Doel is om verladers in deze sectoren te ondersteunen bij de groei, met innovatieve oplossingen voor de patiëntenzorg wereldwijd. Van de totale investering is de helft bestemd voor de Amerikaanse markt, terwijl 25 procent naar de regio Azië-Pacific en 25 procent naar Europa, het Midden-Oosten en Afrika (EMEA) gaat. Deze verdeling stelt DHL in staat om de wereldwijde aanwezigheid uit te breiden op het verbeteren van de bestaande infrastructuur en technologie.\n\nDe nieuw aangekondigde investering past binnen de 'Strategie 2030' van DHL en benadrukt de focus op het leveren van geïntegreerde en betrouwbare logistieke oplossingen aan gezondheidszorgbedrijven. Het aanvullende budget is bedoeld voor het versterken van de infrastructuur over alle logistieke schakels, van opslag en orderverwerking tot wereldwijde verzending en last-mile delivery.\nEen belangrijk aspect hierin is de ontwikkeling van nieuwe GPD-gecertificeerde farmahubs voor opslag en transport in verschillende temperatuurzones. Daarmee zal de capaciteit van de koelketens in bestaande faciliteiten kunnen toenemen, aangevuld met nieuwe transportmiddelen voor dit doel. Verder investeert DHL in passief en actief gekoelde verpakkingsmethoden.\nMomenteel beheert DHL bijna 600 locaties in ongeveer 130 landen, met meer dan 2,5 miljoen vierkante meter aan coldstore opslagruimtes. Oscar de Bok, ceo van DHL Supply Chain, benadrukt het doel van de investering: “Deze strategische investering is gedreven door de missie van onze klanten: het leveren van essentiële, vaak levensreddende producten aan mensen in nood.”\n\nDe logistiek dienstverlener speelt in op het toenemend transportvolume ten behoeve van klinische proefnemingen, biopharma producten, evenals cel- en gentherapie. Daarvoor is een gespecialiseerde koelinfrastructuur noodzakelijk, die kan omgaan met lage en ultra-lage temperaturen. Verder neemt DHL geavanceerde IT-systemen in gebruik, die ketentransparantie bieden om daarmee de productkwaliteit en naleving van regelgeving te waarborgen.\nOnder de vlag van een nieuwe merknaam, DHL Health Logistics, brengt het bedrijf alle expertise in deze sectoren onder één dak. Dit betekent voor klanten een verbeterde aanpak om complexe, grensoverschrijdende supply chains te kunnen beheren met een service die verder reikt dan wat gebruikelijk is. Met een omzet van meer dan 5 miljard euro in 2024 is dit deel van de business van levensbelang voor DHL. Tegen 2030 verwacht de dienstverlener wereldwijd nog eens 5 miljard euro extra omzet te genereren, gezien de snel toenemende behoeften van deze industrie en de eindgebruikers.\n\nHOOFDREDACTEUR LOGISTIEK.NL",
    "url": "https://www.logistiek.nl/202447/zorgsector-krijgt-meer-steun-met-farmahubs-van-dhl"
  },
  {
    "title": "Nieuw dc op Ahrend-terrein in Zwanenburg verkocht – Herontwikkeling – Energieleverend",
    "content": "Logistiek vastgoedontwikkelaar Intospace heeft een overeenkomst gesloten voor de verkoop van het nieuwe dc op het voormalige fabrieksterrein van kantoormeubelproducent Ahrend in Zwanenburg. Het project in de gemeente Haarlemmermeer wordt overgenomen door Valor Real Estate Partners.\n\nDe overeenkomst is gesloten met Valor en Quadreal Property Group. Intospace blijft wel verantwoordelijk voor de ontwikkeling van het distributiecentrum. Na oplevering wordt het pand opgenomen in de logistieke vastgoedportefeuille van Valor.\n\nHet project, dat 33.000 vierkante meter logistieke ruimte omvat, is volgens de ontwikkelaar een perfect voorbeeld van een duurzame herontwikkeling. Het terrein deed eerder dienst als fabrieksterrein van Ahrend, dat er kantoormeubelen ontwikkelde. In 2016 besloot het bedrijf de vestiging in Zwanenburg te sluiten. Enkele jaren geleden werd de locatie door Intospace verworven.\n\nHet verouderde fabriekspand is ondertussen gesloopt. Daarbij heeft een uitgebreide bodemsanering plaatsgevonden om het terrein geschikt te maken voor toekomstig gebruik. Tijdens de sloop is een groot deel van het materiaal gerecycled. Een deel van de materialen kan in de nieuwe ontwikkeling wordt toegepast.\n\nHet nieuwe dc wordt energieleverend en zal aanzienlijk meer energie opwekken dan het verbruikt. Dit wordt gerealiseerd met geavanceerde energieoplossingen, waaronder uitgebreide zonnepaneelinstallaties en een energie-efficiënt ontwerp. Ook is de positionering van het dc heroverwogen om zo beter in de omgeving te passen. Er wordt bovendien geïnvesteerd in een groene zone.\n\n“Bij Intospace geloven we dat logistieke gebouwen niet alleen functioneel en toekomstgericht moeten zijn, maar ook moeten bijdragen aan een prettige leef- en werkomgeving. De ontwikkeling in Zwanenburg is daar een prachtig voorbeeld van: duurzaamheid en doordacht ontwerp gaan hier hand in hand,” benadrukt Tim Beckmann, ceo van Intospace.\n\nREDACTEUR LOGISTIEK.NL",
    "url": "https://www.logistiek.nl/202446/nieuw-dc-op-fabrieksterrein-van-ahrend-in-zwanenburg-verkocht"
  },
  {
    "title": "Chauffeurs Verhoek laden ook een portie gezonde maaltijden – Chauffeurs krijgen kennismakingskorting – Zelfs al op zondagavond afleveren – Cultuuromslag nodig bij chauffeurs",
    "content": "Logistiek dienstverlener Verhoek zet een extra stap om de internationale chauffeurs op een gemakkelijke manier toegang te geven tot een gezonde maaltijd onderweg. Voor wie dat wil staat maandagochtend een doosje maaltijden klaar voor de hele week.\n\nVerhoek Europe deed bij Uitgekookt een aanvraag of het mogelijk was specifiek voor de groep van 350 internationale chauffeurs maaltijden te verzorgen, die zowel gezond zijn als ook een hele week vers blijven. Doel is het stimuleren van gezonde voeding onder chauffeurs.\n\nUitgekookt doet op deze manier ervaring op met de transportsector vanuit de b2b strategie. De maaltijdbezorger kwam met een unieke, laagdrempelige manier van bestellen en afleveren voor maaltijden, die eenvoudig kunnen worden meegenomen tijdens de ritten ver van huis. De kosten voor de maaltijden betalen de chauffeurs zelf vanuit het budget dat ze daarvoor ter beschikking krijgen. Wel geeft Uitgekookt een eenmalige, unieke kennismakingskorting, daarna hanteert het bedrijf de tarieven die chauffeurs ook betalen als ze zelf klant zijn van Uitgekookt. Alleen ontvangen ze als chauffeur in dienst van Verhoek een specifieke samengestelde set op een voor hen gunstig tijdstip.\n\nMet behulp van een app bestellen de chauffeurs hun eten voor de hele week die voor hen ligt. Afleveren kan op ieder gewenst moment, dus ook op maandagochtend 06.00 uur of zelfs zondagavond op de vestiging van Verhoek. Normaal gesproken zouden ze voor dezelfde THT-datum pas op maandagavond de bestelling aangereikt kunnen krijgen; dat maakt de samenwerking tussen Uitgekookt en Verhoek uniek. Bestellen hoeft niet voor een hele week, het mag voor twee of drie keer in de week zijn. Op die manier nemen ze bij vertrek niet alleen een lading goederen mee, maar ook een setje complete maaltijden.\n\nWerknemers in de transportsector hebben vaak te maken met onregelmatige werktijden en beperkte mogelijkheden om onderweg gezonde maaltijden te vinden, meent Collin van Dijk van Uitgekookt. Hij ziet de samenwerking tussen Verhoek en Uitgekookt als een perfecte oplossing om iets te doen aan de veelal ongezonde eetgewoonten van de chauffeurs. “Ik heb er veel verwachtingen van, al besef ik dat het best wel even wennen zal zijn, want is toch ook een soort cultuuromslag. Met dit initiatief wordt niet alleen gezorgd voor gezonde voeding, maar wordt ook een voorbeeld gesteld voor de sector: aandacht voor medewerkers en hun gezondheid.” Uitgekookt doet al wel b2b leveringen op vaste momenten voor bijvoorbeeld productiebedrijven, zorginstellingen en theatergezelschappen.\n\nHOOFDREDACTEUR LOGISTIEK.NL",
    "url": "https://www.logistiek.nl/202443/chauffeurs-verhoek-laden-ook-een-portie-gezonde-maaltijden"
  },
  {
    "title": "Tweede dc Oldenburger|Fritom hoogste duurzaamheidsscore geopend – Duurzaam dc – Primeur Noord-Nederland – AGV's en automatisch picken – Extra dc voor uitbreiding",
    "content": "Oldenburger|Fritom heeft een tweede distributiecentrum met Breeam Outstanding-certificaat geopend. Het nieuwe dc in Veendam beslaat 5.000 vierkante meter, beschikt over 12.000 palletplaatsen en telt zes loading docks.\n\nMet de opening van een nieuw distributiecentrum op 3 april versterkt Oldenburger|Fritom zijn positie als koploper in duurzame logistiek. Het pand in Veendam is het tweede distributiecentrum van de logistiek dienstverlener dat voldoet aan het hoogste niveau van het internationale duurzaamheidskeurmerk Breeam, zijnde 'Outstanding'.\n\nDe aanleiding voor de nieuwbouw in Veendam is naar eigen zeggen de toenemende vraag naar de logistieke oplossingen van Oldenburger|Fritom, onderdeel van de Fritom Group. Ceo René Dale zegt dat naast inbound- en outbound-activiteiten ook de vraag naar value added services is toegenomen. Het gaat dan om diensten als verpakken op maat, assemblage, kwaliteitscontrole en hygiëne-inspecties.\n\nHet nieuwe pand beslaat circa 5.000 vierkante meter, beschikt over 12.000 palletplaatsen en telt zes loading docks. Het is gebouwd volgens de nieuwste en strengere Breeam-NL Nieuwbouw 2020-richtlijn. Bij de bouw is geen gebruikgemaakt van gas. In plaats daarvan zijn onder meer warmtepompen, een geavanceerd luchtklimaatsysteem, ledverlichting en 900 zonnepanelen geïnstalleerd.\n\n“Ons doel is het leveren van toegevoegde waarde aan de logistieke keten van onze klantrelaties. Wij kiezen voor dit niveau om ons te onderscheiden op het logistieke wereldtoneel. Nu en in de toekomst”,  aldus Dale.\n\nDe opening markeert een nieuwe stap in de duurzaamheidsambitie van de dienstverlener. Onder het motto Shaping the future of logistics bouwde het bedrijf ook zijn eerste distributiecentrum in 2019 al volgens Breeam Outstanding, destijds een primeur voor Noord-Nederland.\n\nTegelijkertijd heeft Oldenburger|Fritom ook zijn bestaande warehouse en kantoorgebouw in Veendam laten upgraden van Breeam Excellent naar Outstanding. Daarmee is het warehouse straks het enige logistieke pand in Nederland met een Breeam In-Use Outstanding-certificaat, claimt het bedrijf. Breeam In-Use levert aantoonbaar bewijs van de duurzaamheidsprestaties van een bestaand gebouw. Internationaal behoort het gebouw tot de top 10 van meest duurzame logistieke gebouwen volgens Breeam In-Use.\n\nNieuw voor Oldenburger|Fritom is het gebruik van AGV’s en een semi-automatisch pickproces. “In het nieuwe distributiecentrum hebben we medewerkers nodig, maar daarnaast wordt er geautomatiseerd. Dit is niet om het aantal medewerkers in dienst te beperken, maar we moeten mee met het oog op de toekomst.” Het bedrijf laat weten uiteindelijk gekozen te hebben voor semi-automatische man-up trucks, in plaats van een eerder aangegeven volautomatisch systeem. \"Dit is efficiënter, sneller, en bovenal flexibeler, gebleken\". Dit verloopt naar volle tevredenheid. Wat betreft de AGV's zit de logistiek dienstverlener nog in een testfase.\n\nDe nieuwbouw is niet in plaats van, maar ‘puur uitbreiding’ voor het bedrijf. Vanuit het nieuwe dc bedient het bedrijf food- en healthcareklanten. “Als je voor miljoenen kunt investeren, is dat ook goed voor je medewerkers”, zegt Dale. Het is een teken van kracht en het bewijs voor de logistiek dienstverlener en zijn medewerkers dat ze met de goede dingen bezig zijn. “We gaan een zonnige toekomst tegemoet.”\n\nTGN|Fritom, werkmaatschappij van de Fritom Group, is daarnaast recent gestart met de bouw van een nieuw pand op een, in 2023 aangekocht, megaperceel op Hessenpoort in Zwolle.\n\nREDACTEUR LOGISTIEK.NL",
    "url": "https://www.logistiek.nl/202440/oldenburgerfritom-opent-tweede-dc-met-hoogste-duurzaamheidsniveau"
  },
  {
    "title": "Aandeel hernieuwbare energie in transport groeit explosief – NEa: marktinstrument werkt – Wegvervoer voorop in vergroening – HVO populairste dieselvervanger – Biobrandstoffen vooral uit afvalstromen – Geavanceerde biobrandstoffen boven doelstelling – CO₂-reductie buiten zeevaart nog niet toereikend",
    "content": "In 2024 is het aandeel hernieuwbare energie in de Nederlandse transportsector met vijftig procent gestegen ten opzichte van 2023. Dat blijkt uit de eerste resultaten van de Nederlandse Emissieautoriteit (NEa). Deze sterke groei heeft geleid tot een forse daling van de CO₂-uitstoot door transportbrandstoffen. Ruim 4,4 megaton CO₂ werd vermeden.\n\nDe forse stijging van het aandeel hernieuwbare energie in de transportsector is het gevolg van aangescherpt beleid. Brandstofleveranciers moesten in 2024 28,4 procent van hun geleverde energie uit hernieuwbare bronnen halen, tegenover 18,9 procent in 2023.\n\nDeze toename volgt op een kabinetsbesluit om 20 petajoule (één petajoele staat gelijk aan ongeveer 26 miljoen liter diesel) extra hernieuwbare energie in te zetten voor wegvervoer. In de praktijk werd 15 petajoule extra gerealiseerd. De gemiddelde emissiefactor daalde door deze explosieve stijging tot 87,9 gram CO₂ per megajoule, een reductie van 11,1 procent ten opzichte van de Europese uitgangsnorm van 2010. De gezamenlijke jaarverplichting bedroeg 117 miljoen hernieuwbare brandstofeenheden (HBE’s) – een toename van ruim 35 miljoen HBE’s, de grootste absolute stijging sinds de start van het systeem in 2015.\n\nVolgens de Nederlandse Emissieautoriteit (NEa) tonen de resultaten aan dat het Nederlandse systeem van jaarverplichtingen en HBE’s werkt. “Er zijn grote stappen gezet voor het waarmaken van de nationale en Europese ambities voor een klimaatneutrale samenleving”, aldus de NEa.\n\nHet aandeel hernieuwbare energie dat geleverd werd aan het wegvervoer steeg van 64 procent in 2023 naar 80 procent in 2024. Dit is het gevolg van een beleidswijziging waarbij de multiplier voor zeevaart gehalveerd werd. Daarmee daalde het aandeel zeevaart van 27 naar 7 procent. De inzet in de luchtvaart groeide licht van 8 naar 11 procent.\n\nHydrotreated Vegetable Oil (HVO) was in 2024 de meest gebruikte dieselvervanger. Het aandeel steeg naar 36,4 procent van alle hernieuwbare brandstoffen, terwijl FAME (Fatty Acid Methyl Ester) terrein verloor. HVO kan in hogere percentages worden bijgemengd dan FAME en draagt zo sterker bij aan emissiereductie. Bio-ethanol daalde naar 17,7 procent, biokerosine steeg licht naar 9,9 procent, en het aandeel hernieuwbare elektriciteit kwam uit op 10,6 procent.\n\nZo’n 91 procent van de ingezette biobrandstoffen is geproduceerd uit afvalstromen, zoals afvalwater van palmoliemolens (31 procent), gebruikt frituurvet (26 procent) en voedselafval (12 procent). Het aandeel biobrandstoffen uit voedsel- en voedergewassen bleef beperkt tot 1,2 procent, conform de wettelijke limiet. De top drie landen van herkomst van grondstoffen zijn Indonesië, China en Maleisië. Nederland leverde circa 4 procent van de grondstoffen, volledig afkomstig uit afval.\n\nDe inzet van geavanceerde biobrandstoffen – zoals vastgelegd in de Europese richtlijn – bereikte een aandeel van 14,1 procent, ruim boven de Nederlandse minimumdoelstelling van 2,4 procent. De inzet van deze biobrandstoffen is onder meer afkomstig uit gebruikt frituurvet en dierlijk vet.\n\nVolgens de Europese rekenregels mag de emissiereductie uit biobrandstoffen voor zeevaart niet meetellen voor nationale rapportage. Wordt deze wel meegerekend, dan zou de reductie in 2024 ruim 13 procent bedragen. Zonder zeevaart komt de CO₂-reductie uit op 11,1 procent.\n\nREDACTEUR LOGISTIEK.NL",
    "url": "https://www.logistiek.nl/202438/aandeel-hernieuwbare-energie-in-transport-groeit-explosief"
  },
  {
    "title": "Spanning op arbeidsmarkt voor chauffeurs blijft hoog – Aandeel vrouwen neemt toe – Vergrijzing en flexibilisering – Tekort blijft grootste belemmering – Uitstroom stijgt – Voorzichtig positief over personeelsgroei",
    "content": "Het aantal werknemers in de transport- en logistieksector is in het vierde kwartaal van 2024 licht gestegen, net als de werkgelegenheid. Toch blijft het personeelstekort de grootste zorg. Dat blijkt uit de nieuwste Sectormonitor van Sectorinstituut Transport en Logistiek (STL). Vooral het aantal vrachtwagenchauffeurs loopt terug, terwijl het aantal openstaande vacatures stijgt.\n\nHet aantal werknemers in de sector groeide in het vierde kwartaal naar 167.851, een toename van 0,9 procent ten opzichte van een jaar eerder. Tegelijkertijd nam het aantal vrachtwagenchauffeurs af met 1,8 procent en kwam uit op 91.888. Het aantal openstaande vacatures steeg naar 6.850, zo’n 500 meer dan eind 2023. “De uitstroom van chauffeurs is al acht kwartalen op rij hoger dan de instroom”, meldt STL.\n\nEr is wel een positieve trend zichtbaar in de instroom van vrouwen. In 2024 bestaat 13 procent van de werknemers in de sector uit vrouwen, tegenover 11 procent in 2017 en 10 procent in 2014. Onder vrachtwagenchauffeurs is het aandeel vrouwen gegroeid van 2 procent in 2014 naar 5 procent in 2024. Volgens STL helpen gerichte werving, flexibele werktijden en een inclusieve werkomgeving om deze trend verder te versterken.\n\nIn de logistieke sector zitten nog altijd veel mannen aan de directietafel. Hoe wordt diversiteit door vrouwelijke directieleden ervaren? En welke impact hebben ze op het team, terwijl ze in de minderheid zijn?\n\nDe gemiddelde leeftijd van chauffeurs steeg naar ruim 45 jaar. Bij niet-chauffeurs daalde de gemiddelde leeftijd juist naar ongeveer 39 jaar. Tegelijkertijd groeit het aantal flexibele contracten. Zo is het aandeel oproepkrachten 21,3 procent en neemt het aantal parttimers onder chauffeurs toe van 12 naar 13 procent.\n\nVoor 44 procent van de ondernemers in het wegtransport is het personeelstekort begin 2025 de grootste belemmering voor de bedrijfsvoering. Dat is iets minder dan een jaar eerder (47 procent), maar de arbeidsmarkt voor chauffeurs blijft in de meeste regio’s gespannen. Het aantal nieuw ontstane vacatures ligt met 6.450 duidelijk hoger dan eind 2023.\n\nDe uitstroom van personeel neemt toe, zowel door pensionering (een stijging van 3,9 procent ten opzichte van 2023) als door vertrek naar andere sectoren of uitkeringen. De uitstroom piekt op de leeftijd rond 67 jaar en rond de 22 jaar. Daarmee spelen zowel vergrijzing als verloop onder jonge krachten een rol.\n\nOndernemers zijn voorzichtig positief over de personeelsgroei in de komende maanden. Wel blijven ze negatief over het economisch klimaat. STL benadrukt dat “de aanhoudende krapte op de arbeidsmarkt vraagt om structurele aandacht voor behoud en instroom van personeel.”\n\nREDACTEUR LOGISTIEK.NL",
    "url": "https://www.logistiek.nl/202436/spanning-op-arbeidsmarkt-voor-chauffeurs-blijft-hoog"
  },
  {
    "title": "Tennet komt met nieuwe oplossing voor overvol stroomnet – Eigen batterijsysteem – Slimmer gebruiken capaciteit – Belangrijke stap",
    "content": "Er is hoop voor bedrijven die op de wachtlijst staan voor een stroomaansluiting. Uit nieuwe analyses van Tennet blijkt dat er buiten de drukste momenten op de dag nog 9,1 gigawatt aan vermogen beschikbaar is. Bedrijven die een zogenaamd TDTR-contract hebben aangevraagd - een tijdsduurgebonden contract - komen mogelijk toch snel in aanmerking voor een aansluiting.\n\nOp de drukste momenten van de dag zit het elektriciteitsnet vrijwel overal in Nederland aan de maximale capaciteit. Bedrijven die een nieuwe of zwaardere aansluiting aanvragen komen op de wachtlijst. Uit nieuw onderzoek van de hoogspanningsbeheerder blijkt dat er buiten de spits op het elektriciteitsnet ruim 9 gigawatt aan vermogen beschikbaar is. Dankzij het nieuwe tijdsduurgebonden contract kan Tennet zo in een keer ruim 40 procent van de huidige nationale piekvraag naar elektriciteit beschikbaar stellen aan geïnteresseerde partijen op de wachtlijst.\n\nTijdsduurgebonden transportrechten (TDTR) geven partijen die zijn aangesloten op het hoogspanningsnet van Tennet recht op transport gedurende een vastgesteld aantal uren per jaar, minimaal 85 procent van de tijd. Dat kan zowel om afname en invoeding van elektriciteit gaan. Tijdens de overige 15 procent van de tijd kan Tennet, bijvoorbeeld bij verwachte piekmomenten, een (gedeeltelijke) beperking in de afname of invoeding van elektriciteit opleggen. Deze beperkingen deelt Tennet minimaal een dag van tevoren met de klant.\n\nTDTR-contracten zijn met name interessant voor bedrijven die flexibel met hun energiegebruik kunnen omgaan, onder meer partijen met eigen batterijsystemen of bedrijven met eigen noodvoorzieningen. De verwachting van Tennet is dat flexibele netgebruikers door een combinatie van een TDTR en het slim inspelen op tijdsafhankelijke tarieven tot maximaal 65 procent kunnen besparen op de nettarieven.\n\nOndanks de enorme hoeveelheid vermogen die Tennet vrijspeelt voor klanten op de wachtlijst, is er meer interesse voor deze nieuwe contractvorm dan dat er op dit moment ruimte is. In totaal hebben partijen bij de hoogspanningsbeheerder voor ruim 70 gigawatt aanvragen voor een TDTR-contract ingediend. Het merendeel van deze partijen zijn grootschalige batterijparken, waarbij sommige partijen meerdere, soms tientallen, aanvragen hebben gedaan.\n\nMaarten Abbenhuis, COO van Tennet: \"Overal in Nederland werken we aan de uitbreiding van het elektriciteitsnet. Daarnaast moeten we het net ook slimmer gebruiken en de restruimte buiten de 'spits' beter benutten. Hierin zetten we vandaag een enorme stap. We hebben ruim 9 gigawatt om te vergeven aan onze klanten op de wachtlijst. Dat is echt gigantisch veel!\"\n\nDe hoeveelheid aangevraagd TDTR-vermogen is aanzienlijk hoger dan de huidige piekvraag naar elektriciteit in Nederland. Deze piekvraag bedraagt ongeveer 19 gigawatt en stijgt naar verwachting tot ongeveer 27 gigawatt in 2030. Het aansluiten van 70 gigawatt aan flexibel vermogen is dan ook veel meer dan naar Tennet’s verwachting economisch levensvatbaar is in het elektriciteitsnet. Tennet schat dit voor grootschalige batterijen voor 2030 in op ongeveer 5 gigawatt.\n\nAbbenhuis: \"Dit laat aan de ene kant het succes van deze flexibele contractvormen en de bereidheid van de markt zien om hierop mee te bewegen. Anderzijds moeten we nog steeds een grote groep geïnteresseerde partijen teleurstellen die bij Tennet een aansluitverzoek hebben ingediend.”\n\nHet afgelopen jaar heeft Tennet kleinschalig samen met een aantal klanten gewerkt aan de productontwikkeling van TDTR. Zo kreeg Giga Storage voor een grootschalige batterijinstallatie in Delfzijl het eerste TDTR-contract. In Vlissingen tekenden Lion Storage en Tennet onlangs zo’n nieuw contract.\n\nVolgens Bram Straten, energie-expert bij Windkracht5, kunnen dit soort energiecontracten een belangrijke stap zijn om de problemen op het overvolle stroomnet te verlichten. Door duidelijke en voorspelbare afschakelpatronen te communiceren, kunnen bedrijven volgens hem een verdienmodel ontwikkelen dat rekening houdt met deze flexibiliteit.\n\n“Denk aan het strategisch inzetten van batterijen, het aanpassen van productieprocessen of het optimaliseren van het gebruik van andere energiebronnen zoals gas. Voor sommige bedrijven kan het zelfs aantrekkelijk zijn gericht te investeren in flexibiliteitstechnologieën wanneer zij weten dat het afschakelen structureel en voorspelbaar voorkomt.”\n\nWel moet Tennet in zijn ogen bedrijven zo vroeg mogelijk informeren over wanneer afschakeling plaatsvindt. Dit gebeurt nu uiterlijk een dag van tevoren. “Hoe groter de tijd tussen berichtgeving en afschakeling, hoe groter de groep bedrijven waarvoor een flexibel contract interessant is.”\n\nHet zou volgens Straten een goed idee zijn om ook te kijken naar een bredere prognose per gebied. Wanneer bedrijven weten hoe vaak en hoe lang afschakelingen naar verwachting plaatsvinden – bijvoorbeeld dagelijks, wekelijks of maandelijks – kunnen zij hun bedrijfsvoering hierop aanpassen.\n\n“Het succes van dit initiatief kan dus vergroot worden met transparantie en voorspelbaarheid. Daarmee kan flexibiliteit voor bedrijven niet alleen een noodoplossing zijn, maar ook een economische kans. De volgende stap zou zijn dit ook naar het midden- en laagspanningsnet te vertalen.”\n\nREDACTEUR LOGISTIEK.NL",
    "url": "https://www.logistiek.nl/202435/tennet-komt-met-nieuwe-oplossing-voor-overvol-stroomnet"
  },
  {
    "title": "Picnic gaat dit jaar fc Ridderkerk alsnog automatiseren – Nederlandse bedrijven slaan handen ineen – Samen verder uitbreiden naar locaties in Duitsland",
    "content": "Net als het fulfilmentcenter in Dordrecht krijgt het eerder opgeleverde fc van Picnic in Ridderkerk een fikse automatiseringsboost. Op de locatie zal grotendeels dezelfde automatiseringsaanpak straks terug te vinden zijn, want opnieuw mag Inther de inrichting op zich nemen.\n\nEen jaar geleden nam de online supermarkt het tweede gerobotiseerde dc in gebruik op het Distripark in Dordrecht, onder ander met een zelfontwikkelde frameloader, waarmee een robot de met boodschappen gevulde kratjes plaatst in een tussenopslag. Dit jaar staat Ridderkerk op het programma, oplevering zal zijn volgend voorjaar. Deze locatie opende twee jaar geleden al zijn deuren. De bedoeling was toen, dat in een later stadium system integrator TGW de automatisering van de processen ter hand zou nemen. Dat bedrijf leverde drie jaar geleden het eerste gerobotiseerde fc op in Utrecht, Koning Willem-Alexander verrichte de openingshandeling.\n\nBekijk de video: Koning opent nieuw gerobotiseerd dc Picnic in Utrecht\n\nInmiddels is Inther Group als system integrator betrokken bij Dordrecht en Ridderkerk. Het nieuwe FC is gebaseerd op een conveyorsysteem, dat door Inther zelf is ontwikkeld en dat geïntegreerd gaat worden met producten van Apollo, Qimarox, AWL en Niverplast. Het ontwerp voorziet in een gemechaniseerde oplossing voor het efficiënt verwerken van een breed assortiment aan artikelen. Deze producten zullen vanuit een automatisch opslagsysteem terecht komen bij de goods-to-person werkplekken om op die manier de loopmeters fors te beperken.\nMede-oprichter Frederik Nieuwenhuys van Picnic, zegt dat de samenwerking met Inther goed is bevallen. \"Het is mooi dat Inther net als wij een Nederlands bedrijf is, en dat de assemblage en productie voor de Europese markt bij Inther in Venray plaatsvindt. Het verhogen van de arbeidsproductiviteit is een thema dat bij veel bedrijfstakken speelt. Dat wij als Nederlandse bedrijven de handen ineenslaan en een nieuwe generatie warehouse-robotisering ontwikkelen is daarnaast ook goed voor de Nederlandse maakindustrie.\"\n\nOok Martijn Herder, ceo van Inther, waardeert de samenwerking en ziet overeenkomsten tussen beide bedrijven. “Picnic is een dynamisch bedrijf, dat altijd net even anders wil zijn, zoals ook wij vanuit onze slogan Improving Intralogistics altijd op zoek naar betere oplossingen. Zodoende hebben we samen voor het fc in Dordrecht een snelle, maar degelijke automatiseringsoplossing ontworpen, waarbij de focus ligt op efficiëntie en ergonomie voor de shoppers (orderpickers - red) van Picnic. Daarbij letten we er bijvoorbeeld op dat zware taken door robots worden uitgevoerd.\"\nPlannen voor het vervolg zijn er ook al. Herder zegt dat het ontwerp, zoals dat nu in Ridderkerk opnieuw wordt uitgerold, ook de blauwdruk zal zijn voor verder uitbreiding waaronder in Duitsland. \"Samen met onze Duitse vestiging en de internationale ervaring die Inther al 27 jaar heeft met het opzetten van intralogistieke installaties wereldwijd, kunnen we aan de vraag naar het automatiseren van de Duitse operatie van Picnic goed voldoen. Zo gaat de Nederlandse maakindustrie dus ook over de grens.\"\nRecent is Picnic begonnen met het testen en finetunen van het fulfilmentcenter, dat dit jaar nog in Oberhausen door TGW zal worden opgeleverd. Daar zal robotisering nog verder zijn doorgevoerd dan eerder het geval was in Utrecht.\nOok in Nederland blijft Picnic bezig met het vernieuwen en uitbreiden van de logistieke capaciteit, onder andere in Geldermalsen (vers-dc) en in Zwolle.\n\nHOOFDREDACTEUR LOGISTIEK.NL",
    "url": "https://www.logistiek.nl/202423/picnic-gaat-dit-jaar-fc-ridderkerk-alsnog-automatiseren"
  },
  {
    "title": "Importheffingen Trump zorgen voor 'logistieke nachtmerrie' – Nachtmerrie die uitkomt – Afname van internationale handel – Schaadt de transportsector – 'Met name voelbaar voor verladers' – Haven Rotterdam: spiegel van de wereldeconomie – Minder overslag in havens – Reactie van EU – Pas impact voor Nederland als EU gaat reageren – 'Niemand weet waar ze aan toe zijn' – 'Houd het hoofd koel' – Nederlandse banen op het spel – Escalatie als gevolg van vergelding – Supply chains staan al onder druk – Extra import en meer opslag",
    "content": "De door president Trump aangekondigde importheffingen hebben de logistieke sector wereldwijd op scherp gezet. Met een universele heffing van 10 procent op alle import en aanvullende 'reciprocal tariffs' tot 20 procent voor Europese producten, ontstaat een situatie die volgens de logistieke sector niet alleen schadelijk is voor internationale handel, maar ook een recept vormt voor wereldwijde economische onzekerheid. \"De impact zal met name voelbaar zijn voor verladers.\"\n\nDe hele wereld zat er op te wachten. De dag die je wist dat zou komen: 2 april. Het moment waarop de Amerikaanse president Trump zijn nieuwe importheffingen zou aankondigen. Menig verlader, econoom en logistiek expert zat op het puntje van zijn stoel. Wat ging er komen? Wat zou de impact zijn? Kortom: een tv-moment waar je voor thuis blijft. En die spanning bleek terecht. De aangekondigde tarieven zijn veelomvattend, hoger dan verwacht en zetten internationale handelsstromen op losse schroeven. De invoering van de nieuwe heffingen staat gepland voor 9 april, wat bedrijven slechts een paar dagen geeft om zich aan te passen.\n\nVolgens een analyse van ING Economics luidt deze tariefmaatregel het slechtst denkbare scenario in voor Europa. \"Een nachtmerrie is werkelijkheid geworden\", stellen de economen. De 20 procent heffing op EU-producten kan op korte termijn het groeitempo in de eurozone met 0,3 procentpunt drukken, aldus hun berekening. Belangrijker nog dan het directe effect op export en import, zijn de indirecte effecten op vertrouwen en investeringen. \"Het brengt ons terug naar het tariefniveau van de jaren dertig\", aldus ING.\n\nVolgens ING zijn de heffingen het sluitstuk van een bredere koerswijziging in het trans-Atlantische beleid. Europa moet zich volgens de bank niet alleen op een onderhandelingsronde voorbereiden, maar ook op stevige tegenmaatregelen. De Europese Commissie overweegt volgens ING vergeldende heffingen op onder meer agrarische producten, consumentengoederen en industriële halffabricaten. Daarnaast wordt gesproken over maatregelen die Amerikaanse bedrijven op de Europese markt kunnen raken, zoals beperkingen op aanbestedingen en het intrekken van vergunningen voor techbedrijven. Hoewel de EU inzet op een diplomatieke oplossing, klinkt er volgens ING weinig onderhandelingsbereidheid door in Trumps toon. De hoop dat het bij verkiezingsretoriek blijft, wordt steeds kleiner.\n\n“De aangekondigde invoerheffingen zijn hoger dan verwacht”, zegt ook Albert Jan Swart, sectoreconoom transport en logistiek bij ABN Amro. “Maar wij hielden rekening met dergelijke heffingen in een negatief scenario. We bestuderen nog de details, maar ik vermoed dat de heffingen grote gevolgen kunnen hebben en leiden tot een afname van de internationale handel. Nederland is daar als handelsland gevoeliger voor dan veel andere landen.”\n\nSwart wijst op het verschil met Trumps eerdere termijn: “Toen bleef het vooral bij dreigementen, nu worden daadwerkelijk heffingen ingevoerd. Als Trump niet bijdraait of door een rechter wordt teruggefloten, kan de schade heel groot zijn. Dit zou het hoogste niveau aan invoerheffingen in een eeuw betekenen. Voor de logistieke sector kan dit betekenen dat volumes onder druk komen, met lagere tarieven en omzet tot gevolg.”\n\nRico Luman, sectorbanker transport & logistiek bij ING, ziet de gevolgen nu al opdoemen. “Het is niet mis wat nu is aangekondigd en geïmplementeerd gaat worden 9 april. 20 procent importheffing voor Europa heeft gewoon impact op de vraag. En dat schaadt natuurlijk ook de activiteit van de transportsector.”\n\nUit recente cijfers van ING blijkt dat Europa in 2023 voor 503,8 miljard euro aan goederen exporteerde naar de VS en voor 347,2 miljard euro importeerde. Daarmee is sprake van een aanzienlijk Europees handelsoverschot in goederen, al is er in diensten juist een tekort van 108,6 miljard euro. De belangrijkste Europese exportcategorieën naar de VS zijn machines en transportmaterieel, chemische producten, en dranken/tabak. In absolute zin zijn Duitsland, Italië en Nederland het sterkst vertegenwoordigd. Luman noemt specifiek automotive onderdelen als voorbeeld. “Je ziet dat die automotive parts, vooral vanuit Duitsland, een best wel groot pakket is. Dat wordt natuurlijk ook vervoerd naar de havens. En dan gaat het ook in containers naar de VS.”\n\nVolgens Luman zal de impact met name voelbaar zijn voor verladers. “De verladers, de shippers, die gaan het merken in de exportstromen naar de VS. Er zijn diverse goederen die daarheen gaan. Veel consumentengoederen, maar ook halffabrikaten en veel automotive producten vanuit Duitsland.” Hoewel Trump bedrijven hoopt aan te zetten tot herlokalisatie van productie, is dat volgens Luman nog niet zo eenvoudig. “Het is lastig om die productie direct te gaan verleggen naar de VS. Het is ook vaak niet aantrekkelijk om dat te doen. Je moet investeren natuurlijk als fabrikant. Er is vaak niet zoveel resterende ruimte in de productiecapaciteit. Dan moet je investeren en voor grote investeringen heb je veel meer zekerheid nodig dan de huidige instabiele situatie.”\n\nSigrid Hesselink, woordvoerder van Havenbedrijf Rotterdam, onderstreept dat de impact op havens direct voelbaar zal zijn. “De haven van Rotterdam is een spiegel van de wereldeconomie. Alles wat er in de wereld gebeurt op geopolitiek toneel heeft impact op de haven.” Volgens haar zullen de importheffingen de handelsstromen tussen de VS en Europa verstoren en leiden tot hogere kosten voor goederen. “Dat leidt naast minder investeringen van Amerikaanse bedrijven in Europa tot minder ontwikkeling van Trans-Atlantische handel. De VS is de vierde grootste exportpartner van in Nederland geproduceerde goederen. De handelsrelatie met de VS is daarmee belangrijk voor Nederland, maar zeker ook voor andere Europese landen omdat een groot deel van de export via de Rotterdamse haven verloopt.”\n\nDe wereldhandel herstelde zich in 2024 en zal naar verwachting de komende vijf jaar sneller groeien dan in het afgelopen decennium. Ook met de door president Trump voorgestelde tarieven en tegen reacties van andere landen. Dit blijkt uit de DHL Trade Atlas 2025, die woensdag in Mexico werd gepubliceerd door DHL en de New York University Stern School of Business. \"Internationale handel is bestand tegen elke uitdaging, ook tegen president Trump.\"\n\nDe verwachte impact? “Importheffingen in de US hebben impact op de volumes die worden overgeslagen in de haven. Vooral de verladende partijen zullen de gevolgen merken en hierop anticiperen.” De export vanuit Rotterdam naar de VS bestaat vooral uit natte bulklading zoals olieproducten en chemische producten. Inkomend zijn ruwe olie en LNG de grootste stromen. Ook kolen, ertsen en sojabonen zijn belangrijke importgoederen. Daarnaast worden over en weer veel chemicaliën, machines en halffabricaten verhandeld. Ongeveer 10 procent van alle lading wordt verscheept in containers: circa 3.000 TEU per dag, oftewel zo’n 1 miljoen TEU per jaar. De import vanuit de VS bestaat ook voor een groot deel uit chemicaliën. “Al met al is onze eerste inschatting dat de heffingen van Trump in het eerste jaar zullen leiden tot 1 à 2 procent minder overslag in de Rotterdamse haven, die met name wordt gevoeld in de containersector.”\n\nLogistiek hoogleraar Albert Veenstra, verbonden aan de TU Eindhoven, verwondert zich over de berekening van de tarieven. \"In de analyse van de VS speelt de BTW een rol. Zij beschouwen ten onrechte de BTW als een heffing bij de grens.\" Volgens Trump zijn de tarieven ‘wederkerig’, een gelijke reactie op de invoerheffingen die andere landen de VS opleggen, inclusief indirecte handelsbelemmeringen zoals btw en andere heffingen. Maar in werkelijkheid blijkt de methode achter de tarieven allesbehalve wederkerig. In plaats van het nauwkeurig vergelijken van tariefstructuren per product per land koos de Trump-regering voor een eenvoudige rekensom: het handelstekort van de VS met een land, gedeeld door de export van dat land naar de VS, vermenigvuldigd met 0,5. Die uitkomst werd vervolgens gepresenteerd als ‘tarief dat aan de VS wordt opgelegd’ — wat feitelijk onjuist is, schrijft CNN.\n\nDe nieuwszender licht dit toe met een voorbeeld: het Amerikaanse handelstekort met China bedroeg in 2024 $295,4 miljard, tegenover $439,9 miljard aan Chinese export naar de VS. Dat is een surplus van 67 procent en dus volgens de rekensom het tarief dat China zogenaamd op de VS zou heffen. “Maar dat is helemaal geen tarief”, zeggen analisten tegen CNN. Volgens marktstrateeg Mike O’Rourke (Jones Trading) richt de maatregel zich simpelweg op landen met een groot handelsoverschot ten opzichte van de VS. Tariefstructuren zelf speelden geen enkele rol.\n\nDaarnaast nuanceert Veenstra de situatie enigszins: “Ik denk dat het met de handel richting de VS nog wel meevalt. Nederland heeft met de VS geen importhandelsoverschot op dit moment. De impact voor Nederlandse logistieke dienstverleners zal pas merkbaar worden als de EU gaat reageren.”\n\nDat die reactie lastig zal zijn, legt René Buck van BCI Global uit: “Het verbaast mij niet. Wat je ziet is dat Trump elk handelstekort ziet als een aantasting van het Amerikaanse systeem. Hij speelt hele economieën tegen elkaar uit. Wat opvalt is dat de VS elke vorm van regelgeving, ook als die intern in Europa geldt, als handelsbarrière ziet. Dat is economisch gezien onhoudbaar, maar politiek past het binnen zijn ‘reality show’-achtige retoriek.”\n\nBuck voorziet grote praktische en economische gevolgen: “Als je boodschappen gaat doen bij Walmart en 70 procent van je producten komt uit het buitenland, dan wordt 70 procent dus ineens 20 procent duurder. Dat heeft ongetwijfeld een inflatoir effect. Internationale handelsstromen zullen eerder afnemen dan groeien.” Volgens hem is onderhandelen over handelsbalansen vrijwel onmogelijk. “Je kunt als EU niet beloven dat je het handelstekort halveert. En dus zullen bedrijven nu eerst wachten, met minder investeringen in gebouwen en equipment tot gevolg. Dit leidt tot onzekerheid. En die heeft onmiddellijke repercussies.”\n\nDiederik Antvelink, ceo van logistiek dienstverlener Nedcargo, neemt geen blad voor de mond als hij het heeft over de persconferentie van 2 april. “Het is een of andere idiote show. Totaal nergens op gebaseerd. Dat is ook het grote probleem: niemand weet waar ze aan toe zijn.” Toch ziet hij ook kansen voor de sector. “Logistiek wordt hierdoor alleen maar belangrijker. Wij mogen het allemaal gaan oplossen.”\n\nMaar zorgen zijn er ook. “Als je straks aan de grens een week extra kwijt bent, zit heel Amerika verstopt. Dan wordt het een logistieke nachtmerrie. We hebben klanten met veel VS-zendingen die nu niet weten of ze moeten wachten of verschepen. En als containers stil blijven staan, gaan havens vastlopen.” Antvelink ziet bij klanten vooral verwarring. “Ze weten niet of het tijdelijk is, waar ze info moeten halen. En aan de Amerikaanse kant leeft het idee dat het wel meevalt. Maar ondertussen krijg je dus inflatie. En ja, dan wordt een geïmporteerd biertje gewoon duurder.”\n\nHet advies van de Nedcargo-ceo aan zijn klanten is dan ook om het hoofd koel te houden. “Elkaar op de hoogte houden, kijken wat het is. Wat zijn de data en de deadlines die er zijn? En de juiste mensen weten die het de info hebben. Afspreken van wanneer je elkaar informeert. En voorlopig maar even niks. De meesten zeggen: we gaan gewoon door, we gaan er vanuit dat het tijdelijk is. En als we echt weten wat er aan de hand is, dan gaan we wel een keertje een plan maken.”\n\nPresident Trump creëert in Antvelink’s ogen alleen maar meer verwarring. “Het enige is dat het meevalt dat hij niet op 200 procent inzet. En hij kan natuurlijk nooit met de hele wereld tegelijkertijd ruzie maken. Dus laten wij nou gewoon lekker rustig blijven. En laat Canada en China de hete kolen maar uit het vuur halen. En dan gaan we over een maandje wel kijken wat er allemaal van terechtkomt. En dan kunnen we tegenmaatregelen bedenken.”\n\nMinister Reinette Klever (PVV), verantwoordelijk voor Buitenlandse Handel, noemt de maatregelen ‘heel slecht nieuws’. Ze waarschuwt dat veel Nederlandse banen op het spel staan en roept op tot een eensgezinde Europese aanpak. “Als deze heffingen blijven staan, zal dat grote gevolgen hebben.”\n\nWerkgeversorganisatie VNO-NCW noemt de maatregel een stap richting een handelsoorlog. Ook Evofenedex noemt de heffingen betreurenswaardig, hoewel ze in de lijn der verwachting lagen. “De werkelijke schade blijft moeilijk te voorspellen, maar de gevolgen in wereldwijde leverketens zullen groot zijn”, reageert algemeen directeur Bart Jan Koopman. De organisatie, die de handels- en logistieke belangen van duizenden bedrijven in Nederland behartigt, stelt dat een 'krachtige Europese reactie' nodig is. Tegelijkertijd ziet de belangenorganisatie ook lichtpuntjes: “Nederlandse bedrijven zijn veerkrachtig – laten we die kracht benutten.”\n\nDat het tariefplan significant is en in zijn huidige vorm geen goed nieuws is voor de wereldeconomie, stabiliteit en handel, is wel duidelijk zegt ook een woordvoerder van containergigant Maersk. “Het is nog te vroeg om met enige zekerheid te zeggen hoe dit zich uiteindelijk zal ontvouwen. We moeten zien hoe landen zullen reageren op deze plannen — en in hoeverre zij ervoor kiezen om te onderhandelen, tegenheffingen op te leggen, invoerrechten aan te passen, of een combinatie van deze maatregelen te volgen.”\n\nDe Amerikaanse minister van Financiën Scott Bessent waarschuwt juist tegen vergeldingsmaatregelen: “Als je vergeldt, volgt escalatie. Als je dat niet doet, is dit het hoogtepunt.” Toch lijkt het erop dat Europa zich opmaakt voor een weerwoord. Duitse bondskanselier Scholz spreekt van een ‘fundamentele fout’ van Trump en waarschuwt voor wereldwijde schade. In Brussel wordt ondertussen hard gewerkt aan een antwoord, met steun van onder meer Ursula von der Leyen en António Costa.\n\nDe volatiliteit en complexiteit van het verschuivende beleidslandschap plaatst volgens Maersk nu de wereldwijde logistiek naar de voorgrond, aangezien de effecten van handelsspanningen het belang van flexibele en robuuste toeleveringsketens onderstrepen. “Aangezien verschillende scenario’s mogelijk blijven, zullen klanten de mogelijkheid moeten hebben om de goederenstroom te versnellen of te vertragen en mogelijk de stromen naar alternatieve markten te herleiden om hun goederen efficiënt te blijven verplaatsen. We zullen de reacties van klanten nauwlettend volgen en ons daarop aanpassen.”\n\nVolgens Luman (ING) staan de wereldwijde supply chains zonder de tariefinvoeringen al zwaar onder druk. “Dat zien we ook terug in de Supply Chain Stress Index, die kijkt naar hoeveel containers er vast liggen. Hij staat nog steeds op een hoogtepunt. Dus dat geeft aan dat er heel veel inefficiëntie nog in zit. Er zijn op dit moment al heel veel wachttijden en dat kan hierdoor versterkt worden. Bedrijven zetten zich schrap voor wat er gaat komen. Maar je kunt natuurlijk niet alles om gaan gooien. Het geeft het consumentenvertrouwen en het vertrouwen van bedrijven een tik. Het is op alle fronten negatief.”\n\nVoor de aankondigingen van de tarieven zag Maersk hun klanten importen naar de VS versnellen en extra opslagruimte veiligstellen. “In de nabije toekomst verwachten we over het algemeen dat klanten wat voorzichtiger zullen zijn met hun voorraadniveaus, totdat ze een duidelijker beeld hebben. Op de zeer korte termijn zullen we waarschijnlijk een toename van rush luchtvrachtbestellingen in de VS zien, voorafgaand aan de aangekondigde invoerheffingen die in werking treden. Het is ook waarschijnlijk dat we een toename in de vraag naar gebonden opslag zullen zien, aangezien klanten goederen willen vasthouden terwijl zij meer zekerheid krijgen.”\n\nVooralsnog is er vooral onzekerheid, en dat is funest voor investeringen, vertrouwen en stabiliteit in de logistieke keten. Zoals René Buck (BCI) het samenvat: “Als je een goed recept zoekt voor wereldwijde onzekerheid, inflatie en lagere groei, dan is dit het.”\n\nREDACTEUR LOGISTIEK.NL",
    "url": "https://www.logistiek.nl/202397/importheffingen-trump-zijn-een-logistieke-nachtmerrie"
  },
  {
    "title": "KLG opent kantoor in 'snelgroeiende logistieke hub' Servië – Nieuwe en huidige klanten – Servië als toegangspoort",
    "content": "KLG Europe breidt uit naar Servië. Met een kantoor in dat land, wil de logistiek dienstverlener zijn positie in Zuidoost-Europa versterken. Naast dat KLG een nieuwe klantengroep wil aanboren, hoopt het bedrijf aan bestaande samenwerkingen een extra verdieping toe te voegen.\n\nServië is een van de snelst groeiende logistieke hubs in Zuidoost-Europa, motiveert KLG Europe zijn strategische keuze. Met toenemende buitenlandse investeringen, een sterk infrastructuurnetwerk en een strategische locatie tussen West-Europa en de Balkan, ziet het bedrijf hier de ‘perfecte kans’ om het logistieke netwerk uit te breiden. Naar eigen zeggen speelt de logistiek dienstverlener tevens in op de toenemende vraag naar multimodale logistieke oplossingen in deze regio.\n\nDe uitbreiding naar Servië richt zich in eerste instantie op het aanbieden van uitgebreide expeditiediensten in zowel zee- als luchtvracht. Ondertussen is KLG van plan om in samenwerking met bestaande partners in de regio end-to-end logistieke oplossingen te ontwikkelen, die zijn afgestemd op de behoeften van de regio. In een volgende fase komt er ook ruimte voor diensten als warehousing, distributie en multimodaal transport.\n\n“Deels is het voor een nieuwe klantengroep, maar ook voor het huidige netwerk”, licht KLG desgevraagd toe. “We willen op bestaande samenwerkingen een verdieping tot stand kunnen brengen. Daarnaast werken we met partners, en een uitbreiding naar een nieuw servicegebied kan ook hier voor versterking zorgen.”\n\nServië fungeert volgens Lachezar Roubchez, algemeen directeur KLG Servië, als een toegangspoort naar naburige markten. “Daardoor kunnen we de toeleveringsketens optimaliseren met betere connectiviteit en slimmere transportroutes.” Uiteindelijk moet dat de mogelijkheid versterken om betrouwbare diensten aan te bieden door heel Europa.\n\nErik Loijen, ceo KLG Europe: “Ons doel is om ons in Servië te vestigen als een belangrijk logistiek knooppunt binnen het KLG Europe-netwerk. We zetten ons in voor duurzame, langdurige groei, het continu verbeteren van onze diensten en het aanbieden van op maat gemaakte logistieke oplossingen die onze klanten helpen om succesvol te zijn. Dit is nog maar het begin en ik ben ervan overtuigd dat KLG Europe Servië een essentieel onderdeel wordt van onze Europese operaties.”\n\nREDACTEUR LOGISTIEK.NL",
    "url": "https://www.logistiek.nl/202405/klg-opent-kantoor-in-snelgroeiende-logistieke-hub-servie"
  },
  {
    "title": "Nieuw FedEx-magazijn bij Schiphol: sneller, groter, slimmer – Bestaande bouw – Verdrievoudiging sorteercapaciteit – Optimalisatie first en last mile – Stroomcapaciteit",
    "content": "Pakketgigant FedEx heeft een nieuw warehouse in gebruik genomen aan de Prestwickweg onder de rook van Schiphol Airport. De magazijnoppervlakte van ruim 16.000 vierkante meter betekent een verdubbeling van de capaciteit ten opzichte van twee bestaande locaties die vervangen worden. De sorteercapaciteit kan worden uitgebreid tot 4.500 pakketten per uur.\n\nFedEx verstevigt zijn concurrentiepositie met de ingebruikname van de nieuwe first- en last mile locatie. De nieuwe faciliteit, die zowel wordt ingezet voor vracht- als pakketdiensten, ligt strategisch naast Schiphol Airport. Zowel over de weg als door de lucht biedt de locatie volop mogelijkheden voor de pakketreus. De station-locatie sluit optimaal aan bij zowel het air- als roadnetwerk. Hierdoor hebben klanten directe verbindingen met 45 markten in Europa en meer dan 220 markten wereldwijd.\n\nDe ingebruikname van de al bestaande locatie, waar voorheen DHL zetelde, levert FedEx flink wat voordelen op, benadrukt Marius Penninks, vicepresident network operations Europe. “We voegen hiermee twee oude vestigingen - waaronder ook nog een oude TNT- locatie - samen, die hemelsbreed op 500 meter afstand zaten. Eentje in Oude Meer en eentje in Schiphol-Rijk. Die waren bij elkaar opgeteld goed voor 8.000 vierkante meter. Verdere uitbreiding was niet mogelijk. Uiteindelijk zijn we op zoek gegaan naar een groter en nieuwer pand dat meer mogelijkheden biedt, ook met het oog op toekomstige groei.”\n\nDe magazijnoppervlakte is met 16.000 vierkante meter een ruime verdubbeling ten opzichte van de vorige locaties. De oppervlakte van het perceel bedraagt 33.000 vierkante meter. Met het samenvoegen van beide vestigingen kunnen de pakketten en zendingen volgens FedEx sneller en efficiënter verwerkt worden. Dat levert de klanten volgens Penninks ook meer tijd en speling op.\n\nTijdens de ochtend- en avonddiensten werken ongeveer vijftig magazijnmedewerkers met innovatieve sorteertechnologieën, die de sorteercapaciteit hebben verdrievoudigd tot 4.500 pakketten per uur. Daarnaast detecteert de sorteermachine automatisch of een zending, die in aanmerking komt voor douanecontroles, vrij is om geleverd te worden.\n\nDoor het geoptimaliseerde sorteerproces is het mogelijk om pakketten direct in meer dan honderd voertuigen te laden. Dit kan aan de band gebeuren. Dat verkort de procestijden aanzienlijk en zorgt ervoor dat chauffeurs eerder de weg op kunnen. Er zijn 36 laaddeuren en negen trailerparkeerplaatsen.\n\nIn een select aantal postcode-gebieden profiteren klanten van verbeterde cut-off tijden, waardoor ze meer tijd hebben om hun zendingen voor te bereiden. Daarnaast kunnen klanten hun zendingen op de nieuwe locatie ophalen. In het pand is bovendien plek voor 290 kantoormedewerkers.\n\n“Onze nieuwe faciliteit in Amsterdam is een cruciaal onderdeel van onze strategie voor de optimalisatie van de first en last mile in Nederland en stelt ons in staat om onze klanten een nog betere service te bieden”, legt Penninks uit. \"We zijn ook enorm trots dat deze nieuwe faciliteit echt staat voor FedEx. Hier kunnen al onze collega's comfortabel en veilig werken, terwijl klanten profiteren van een soepelere ervaring bij het ophalen of afgeven van pakketten.”\n\nDe nieuwe faciliteit biedt volgens FedEx niet alleen operationele voordelen, maar zorgt er ook voor dat medewerkers prettiger hun werk kunnen doen. Zo hield FedEx tijdens het ontwerp extra rekening met ergonomische werkplekken, verbeterde klimaatregeling en optimale LED-verlichting, wat zorgt voor een prettige en veilige werkomgeving in het magazijn en op kantoor. “Een voorbeeld hiervan zijn de zogenaamde boom conveyors, die het verwerken van individuele pakketjes aanzienlijk verlichten.”\n\nHet was volgens Penninks nog wel even speuren naar een geschikte locatie, zowel qua ligging, vierkante meters als qua stroomcapaciteit. “We zitten met FedEx op dit moment volop in een transitie. We zijn flink bezig met het vervangen van onze bussen voor elektrische voertuigen. Maar dat zorgt wel voor uitdagingen met de netcapaciteit. Ook op Schiphol is dat het geval. Op dit moment hebben wij twintig posities waar we elektrische voertuigen kunnen opladen.”\n\nPenninks verwacht dat de stroomcapaciteit komende jaren op deze plek verder uitgebreid gaat worden. “Die aanvraag lag er al voordat wij in beeld kwamen voor het betrekken van deze locatie. Op dit moment kunnen we met de huidige capaciteit nog goed uit de voeten. De elektrische bussen worden vooral ’s nachts geladen. Overdag opladen is eigenlijk niet nodig. Maar dat zal in de toekomst wellicht veranderen.”\n\nREDACTEUR LOGISTIEK.NL",
    "url": "https://www.logistiek.nl/202369/nieuw-fedex-magazijn-bij-schiphol-sneller-groter-slimmer"
  },
  {
    "title": "'Bevrijdingsdag' Trump zet de wereldhandel op scherp – 'Dit is niet hoe je economisch beleid moet maken' – Tarieven als politieke show zonder plan – 'Grote economische verstoring' – Tarieven raken ook Nederland – Bedrijven zoeken omslagpunt voor actie – Palletprijzen EU stijgen door houtheffingen – Ondernemers zoeken naar alternatieven – Chaos aan de horizon",
    "content": "De Amerikaanse president Trump kondigt op dinsdag 2 april een pakket importheffingen aan, dat per direct ingaat. De tarieven treffen vrijwel alle landen en sectoren en zorgen wereldwijd voor grote onrust in de keten. Nederlandse industrieën als de auto-, metaal- en transportsector worden direct geraakt. \"Producten in de VS worden misschien wel twee keer zo duur\", waarschuwt logistiek hoogleraar Albert Veenstra.\n\nDe Amerikaanse president Donald Trump noemt dinsdag 2 april ‘Bevrijdingsdag’, maar veel bedrijven wereldwijd zien het als het begin van een nieuwe fase van economische instabiliteit. Om 22.00 uur Nederlandse tijd, kondigt Trump in de Rozentuin van het Witte Huis naar verwachting een pakket wederkerige importheffingen aan, die per direct ingaan en voor vrijwel alle landen en sectoren zullen gelden.\n\nDe invoering van deze tarieven heeft geleid tot wereldwijde bezorgdheid over mogelijke vergeldingsmaatregelen van handelspartners. Landen zoals Canada, Mexico, China en de EU overwegen tegenmaatregelen, wat kan leiden tot een escalatie van handelsconflicten en verdere verstoringen in de wereldwijde toeleveringsketens.\n\n“Het wordt een gekkenhuis vandaag”, zegt Albert Veenstra, hoogleraar International Trade and Logistics aan de TU Eindhoven. “De uitkomst blijft tot het allerlaatste moment onduidelijk. Dat is nu niet hoe je economisch beleid moet maken.”\n\nVolgens Veenstra is het echter duidelijk dat deze maatregelen weinig met economisch beleid te maken hebben. “Dit heeft niets met economisch beleid te maken. Het gaat allemaal over Trump die zijn wil oplegt aan iedereen. De gevolgen zullen desastreus zijn, omdat de onderliggende supply chain structuren genegeerd worden. Producten in de VS worden niet 25 of 50 procent duurder, maar misschien wel twee keer zo duur.”\n\nOok voormalig U.S. Trade Representative Katherine Tai betwijfelt Trump’s beweegredenen. Ze vergelijkt de tarieven in een interview met persbureau Bloomberg met houten planken. “Je kunt een stapel planken nemen en daar middels een ontwerp iets mee bouwen. Maar je kunt ook een stapel planken pakken, ermee boven je hoofd zwaaien en de straat op rennen om ruiten in te slaan of mensen ermee te bedreigen.”\n\nZe vraagt zich af of de aankondiging van vandaag onderdeel is van een doordachte strategie, of puur theater. “Is er een huis dat we proberen te bouwen, of een fabriek die we willen neerzetten? Of is het allemaal gewoon een groot opgevoerd drama?” Tai benadrukt dat ze in de aankondiging vooral let op het juridische kader dat Trump gebruikt. Bijvoorbeeld of hij een internationale economische noodtoestand uitroept. En op de reikwijdte van de tarieven. Ook de hoogte van de tarieven geeft volgens haar inzicht in de onderbouwing: “Zijn het mooie ronde getallen zoals 10, 25 of 50 procent, of meer precieze cijfers als 17 of 19 procent? Dat vertelt ons iets over de vraag of er überhaupt economische analyse aan ten grondslag ligt.”\n\nDe Europese Commissie vreest voor de verwachte aankondiging van nieuwe handelstarieven woensdagavond door de Amerikaanse president Donald Trump. De aanstaande Amerikaanse importheffingen zullen een 'grote economische verstoring' veroorzaken, zegt de Franse regeringswoordvoerster Sophie Primas. Zij verwacht dat de president Trump later op woensdag invoerheffingen aankondigt op Franse en Europese producten, variërend van 20 tot 25 procent. Volgens Primas zullen de heffingen niet alleen in Europa schade veroorzaken, maar ook in de Verenigde Staten. Frankrijk en de Europese Unie zijn tegenmaatregelen aan het voorbereiden.\n\nDe Commissie hoopt nog steeds dat nieuwe handelstarieven te vermijden zijn. Handelstarieven zijn 'voor niemand goed', herhaalde een woordvoerder eerdere uitspraken van voorzitter van de Europese Commissie Ursula von der Leyen en Eurocommissaris Maros Sefcovic (Handel). \"We weten dat ze ons schade zullen berokkenen. We weten dat ze de Amerikaanse economie schade zullen berokkenen. En we zijn ook sterk van mening dat ze een schadelijk effect zullen hebben op de wereldeconomie. Daarom willen we ze vermijden\". De Commissie wil met de VS overleggen over 'hoe we deze pijn voor jullie, voor ons, voor iedereen kunnen vermijden'.\n\nDe Italiaanse premier Giorgia Meloni waarschuwde dat de Amerikaanse heffingen de Italiaanse producenten zwaar zullen treffen. Ze voegde toe dat alles op alles gezet moet worden om een handelsoorlog te voorkomen. Zo'n oorlog zal mogelijk leiden tot kostenstijgingen en vergeldingsmaatregelen van alle kanten. Meloni is bevriend met Trump en is voorzichtiger dan andere EU-leiders over hoe Europa zou moeten reageren op de heffingen. Toch sluit zij 'passende reacties' om Italiaanse producten te verdedigen niet uit.\n\nDe nieuwe Amerikaanse tarieven treffen ook Nederland. Economen van Rabobank waarschuwen dat met name toeleveranciers van auto-onderdelen hard geraakt worden, evenals bedrijven die componenten voor de Amerikaanse markt verschepen naar Duitsland. Dat raakt sectoren als de chemie, metaalindustrie en transport. Nederlandse economische groei loopt hierdoor dit jaar mogelijk 700 miljoen euro mis en volgend jaar nog eens 1,4 miljard, aldus RaboResearch.\n\n“Het is stilte voor de storm, zonder dat je weet hoe sterk de storm wordt”, zegt René Buck, ceo van BCI Global, die net terug is uit de Verenigde Staten. Hij adviseert internationaal opererende bedrijven over hoe zij hun productie- en distributienetwerk moeten herzien in tijden van geopolitieke spanningen en handelsbarrières.\n\nBuck spreekt veel met bedrijven die zich zorgen maken over de snelheid waarmee de regels veranderen. “In Amerika zijn er ook bedrijven die zeggen: als we dan tarieven krijgen, kan hij dan alsjeblieft beloven dat dat voor twee jaar geldt? Op zulke snel veranderende regels kunnen we geen beleid voeren.” Hij verwijst naar de situatie als ‘trade policy by the hour’ – elk uur een nieuw signaal, zonder langetermijnkader.\n\nBCI Global helpt bedrijven om in kaart te brengen waar voor hen het omslagpunt ligt om actie te ondernemen. De presentatie die hij afgelopen weken presenteerde in de VS laat zien hoe snel protectionisme groeit, met oplopende importtarieven die oplopen tot wel 60 procent voor Chinese producten. Buck: “We krijgen van veel bedrijven de opdracht om te bekijken wat het tipping point wat betreft de importtarieven is, waarop ze echt tot actie moeten overgaan. En dat verschilt per bedrijf. Voor de één ligt dat bij 6 procent, voor de ander bij 40 procent.”\n\nVolgens Buck is het verstandig als bedrijven scenario's klaar hebben liggen waarin ze bijvoorbeeld hun productie verplaatsen naar de VS of hun keten regionaliseren. Het bedrijf geeft al sinds mei vorig jaar tarief-webinars aan bedrijven, omdat het toen al in de verkiezingscampagne kwam.\n\nOok de logistieke sector in Europa voelt de impact. Trump heeft een extra invoertarief van 25 procent aangekondigd op onder meer pallethout uit Mexico en Canada, bovenop bestaande douanerechten. Volgens het Duitse platform Pacurion leidt dit ertoe dat Amerikaanse importeurs hun hout elders zoeken – zoals in Europa, waar al sprake is van schaarste. De verwachting is dat dit de palletprijzen in de EU fors zal opdrijven, met mogelijk tekorten tot gevolg.\n\nDe handelsdruk zorgt wereldwijd voor strategische heroriëntatie. Volgens Capgemini investeren bedrijven in de VS en Europa in hoog tempo in herindustrialisering en friendshoring – productie dichter bij huis of in bevriende (buur)landen. In de komende drie jaar zal hiervoor naar verwachting 4.700 miljard dollar worden uitgetrokken. \"Na decennia van globalisering maken we momenteel een fase van herindustrialisering door\", aldus Aiman Ezzat, ceo van Capgemini.\n\nOok binnen logistieke ketens nemen bedrijven maatregelen. Doug Brown, head of Europe bij Flexport, ziet hoe bedrijven vooruitplannen: “Onze klanten verwachten de komende vier jaar Amerikaanse tarieven. Ze hebben zich daarbij neergelegd, positioneren zich strategisch en bouwen voorraden op. Sommigen versnellen exporten, gewoon voor de zekerheid. Bedrijven maken zich echter vooral zorgen over de onzekerheid rondom de tarieven. Hoe, wanneer en wat er precies geraakt wordt.”\n\nIn de afgelopen zes weken zag het bedrijf een piek in vrachtvraag van Azië naar de VS – en zelfs van de VS naar Europa. Brown waarschuwt bovendien voor indirecte effecten van het Amerikaanse tariefbeleid: “Tarieven veroorzaken vaak neveneffecten die beleidsmakers over het hoofd zien. Denk aan rederijen die kleinere havens overslaan, waardoor druk op grote havens zoals Los Angeles toeneemt.”\n\nBedrijven nemen strategische maatregelen, zoals het verplaatsen van productie naar andere landen en het aanpassen van hun voorraadbeheer. Sree Mangalampalli, vice president digital transformation solutions bij FourKites, merkt op:​ \"Stijgende tariefdreigingen hebben bedrijven ertoe aangezet om hun voorraadinkopen naar voren te halen, wat resulteert in een uitdagende financiële omgeving waarin bedrijven verhoogde voorraadkosten moeten balanceren tegen het risico van verstoringen in de toeleveringsketen.\"\n\nVolgens Mangalampalli kunnen verkeerde inschattingen van voorraden en beperkte zichtbaarheid in de keten leiden tot ‘een pijnlijke correctie’ later dit jaar. “Firms die zich niet aanpassen riskeren een overschot aan dure voorraden en operationele inefficiëntie.”\n\nOok Veenstra ziet onrust op meerdere fronten. “De grote verkoop van Hutchison-terminals, waaronder die in Panama, is on hold gezet. China is niet blij met de deal. Dit leidt tot onzekerheid, ook in Rotterdam, waar het onduidelijk is wat er met de containerontwikkeling op het Delta-schiereiland gebeurt.” Zijn conclusie: “Al dit gedoe leidt tot grote onzekerheid in allerlei delen van de wereldeconomie, en onze economie in Nederland. En dat is voor niemand goed.”\n\nREDACTEUR LOGISTIEK.NL",
    "url": "https://www.logistiek.nl/202389/bevrijdingsdag-trump-zet-de-wereldhandel-op-scherp"
  },
  {
    "title": "Stedin krijgt sleutel van nieuw distributiecentrum in Vianen",
    "content": "Het nieuwe distributiecentrum van netbeheerder Stedin op bedrijventerrein De Biezen in Vianen is opgeleverd. Het 40.000 vierkante meter grote pand werd ontwikkeld door HVBM Vastgoed.\n\nIets minder dan een jaar na de start is de bouw van het nieuwe dc afgerond. Het moderne en duurzame gebouw, dat voldoet aan de Breeam-NL nieuwbouw excellent-richtlijnen, biedt Stedin de benodigde ruimte om haar huidige opslagcapaciteit te verdubbelen.\n\nHet distributiecentrum beslaat ruim 40.000 vierkante meter kantoor- en bedrijfsruimte en zal onderdak bieden aan circa vierduizend verschillende soorten materialen, variërend van kleine componenten tot grote transformatoren. Netbeheerders zoals Stedin staan komende jaren voor grote uitdagingen en moeten alle zeilen bijzetten om aan de grote vraag naar meer netcapaciteit te voldoen.\n\nDe bouw van het distributiecentrum startte in april 2024 en is nu, na een intensieve bouwperiode, gereed voor ingebruikname door Stedin. Het pand is ontwikkeld door HVBM Vastgoed met aandacht voor duurzaamheid en energie-efficiëntie, onder meer door de toepassing van zonnepanelen en oplaadpunten voor elektrische voertuigen.\n\nDe strategische ligging nabij de kruising van de snelwegen A2 en A27, en op korte afstand van de A12 en A28, zorgt voor een goede bereikbaarheid.\n\nREDACTEUR LOGISTIEK.NL",
    "url": "https://www.logistiek.nl/202391/stedin-krijgt-sleutel-van-nieuw-distributiecentrum-in-vianen"
  },
  {
    "title": "Montea stapt in bouw mega-dc van schoenenmerk Skechers in België – Gefaseerd verhuizen – Skechers verdubbelt distributiecapaciteit – Duurzaam en toekomstbestendig ontwerp – Werkgelegenheid voor Wallonië",
    "content": "Logistiek vastgoedontwikkelaar Montea sluit zich aan als langetermijnpartner in de ontwikkeling van het nieuwe Europese mega-distributiecentrum van Skechers in Luik. Samen met ontwikkelaar Weerts Group bouwt Montea aan wat met ruim 215.000 vierkante meter het grootste dc voor één huurder ooit in België wordt.\n\nMontea neemt een belang van 40 procent in de projectvennootschap, terwijl Weerts 60 procent behoudt en de uitvoering blijft leiden. Voor het bedrijf betekent dit een investering van maximaal 140 miljoen euro. Het partnerschap met Weerts is voor de logistiek vastgoedontwikkelaar een van de pijlers om het investeringsvolume in 2025 naar 300 miljoen euro te tillen.\n\n“We zijn bijzonder verheugd om mee te investeren in de ontwikkeling van dit zeer ambitieuze project, de grootste logistieke transactie in jaren, met een vooruitstrevende huurder als Skechers enerzijds, en een ondernemende partner als Weerts anderzijds”, zegt Xavier Van Reeth, country director België bij Montea.\n\nSchoenenmerk Skechers verhuist vanaf 2027 gefaseerd zijn huidige distributiecentrum in Luik – dat met 100.000 vierkante meter al meermaals is uitgebreid – naar de nieuwe locatie in de Fontaine-zone bij Luchthaven Luik, direct aan de E42. Meer dan 70 procent van het vloeroppervlak zal tegen eind 2027 in gebruik worden genomen, de rest volgt een jaar later.\n\nDe verhuizing komt niet uit de lucht vallen. Het sneakermerk zag in het derde kwartaal van 2024 de omzet in Europa en het Midden-Oosten met 30 procent stijgen. “De markten die we vanuit Luik bedienen, spelen een sleutelrol in onze groei”, zegt coo David Weinberg. Het nieuwe distributiecentrum is volgens het schoenenmerk noodzakelijk om aan de stijgende vraag te kunnen voldoen én om de efficiëntie te verbeteren.\n\nHet nieuwe centrum – dat de grootste single-tenant logistieke ontwikkeling ooit in België wordt - krijgt een Breem ‘Excellent’-certificering en wordt uitgerust met een hernieuwbare energiecentrale op het dak. Ook een batterij-energieopslagsysteem wordt overwogen. Dankzij een combinatie van hoogbouw en een meerlaagse parkeergarage en laadplatform benut Skechers de ruimte maximaal. Het merk zet fors in op automatisering en robotisering om de operatie schaalbaar en efficiënt te houden.\n\nDe uitbreiding is ook goed nieuws voor de regio. “Skechers is een waardevolle partner voor Wallonië. We verwachten een sterke economische impuls én extra werkgelegenheid”, aldus de Waalse minister van Economie Pierre-Yves Jeholet.\n\nREDACTEUR LOGISTIEK.NL",
    "url": "https://www.logistiek.nl/202365/montea-stapt-in-bouw-mega-dc-van-schoenenmerk-skechers-in-belgie"
  },
  {
    "title": "Automotive top pleit voor stevig industriebeleid en slimme logistiek – Logistiek en transport ruggengraat van de transitie – Nederland als proeftuin voor robotisering en digitalisering – ‘Tijd van vrijblijvendheid is voorbij’",
    "content": "De Nederlandse automotive industrie heeft de Versnellingsagenda Automotive Industry in Nederland overhandigd aan minister van Economische Zaken Dirk Beljaarts. De gezamenlijke oproep: versterk de positie van Nederland als koploper in duurzame en slimme mobiliteit — en doe dat nu. \"De tijd van vrijblijvendheid is voorbij.\"\n\nDe agenda werd tijdens de Hannover Messe 2025 aan minister Beljaarts aangeboden door Harald Seidel, ceo van DAF Trucks, in aanwezigheid van topbestuurders uit de industrie, kennisinstellingen en de overheid. De agenda bevat concrete voorstellen voor onder meer laadinfrastructuur voor zwaar transport, waterstof- en batterijtechnologie, digitalisering, automatisering en circulair materiaalgebruik. Daarmee wil de sector niet alleen de duurzame transitie versnellen, maar ook het economisch draagvlak ervan versterken.\n\nEen belangrijke rol in de agenda is weggelegd voor logistiek. Nederland is als handelsnatie en logistieke draaischijf afhankelijk van goed functionerende goederenstromen, zo is te lezen. Logistiek vertegenwoordigt 8 procent van het Nederlandse bbp en vormt een directe verbinding tussen industrie, havens, luchthavens en distributiecentra.\n\nVolgens de agenda is een ‘naadloos functionerende logistieke infrastructuur’ – zowel fysiek als digitaal – essentieel om concurrerend te blijven. Dit geldt in het bijzonder voor overslaglocaties zoals havens, waar slimme technologie, automatisering en zero-emissie (ZE)-energie-infrastructuur samenkomen. “De logistieke keten is daarmee niet alleen een economische motor, maar ook een technologisch zwaartepunt waar Nederland zich internationaal mee kan onderscheiden.”\n\nDe Versnellingsagenda wijst op de Nederlandse voortrekkersrol in voertuig- en infrastructuurdigitalisering. Van de eerste autonome voertuigen in de Rotterdamse haven tot slimme verkeerslichten en wereldspelers als NXP, TomTom en Prodrive. “Nederland beschikt over de technologie én de schaalgrootte om door te pakken in automatisering van transport.”\n\nVooral in overslaggebieden kan robotisering volgens de betrokken partijen zorgen voor een meer fysieke koppeling tussen modaliteiten – het zogeheten ‘physical internet’. Deze hubs zijn volgens de agenda cruciaal voor het verdienvermogen van bedrijven in en buiten de logistieke sector. Het toekomstig vestigingsklimaat, de leverbetrouwbaarheid en de regie op strategische ketens hangen nauw samen met het vermogen om logistiek slim te organiseren.\n\nMinister Beljaarts reageerde positief op het gezamenlijke initiatief van de sector. “Met deze agenda benadrukken we dat samenwerking tussen bedrijfsleven, kennisinstellingen en overheid essentieel is om onze internationale positie te behouden. De tijd van vrijblijvendheid is voorbij. Een sterke industrie zoals de automotive sector en technologische bedrijven zijn nodig om afhankelijkheden te voorkomen, voor onze veiligheid, voor economische groei en om hier te kunnen blijven innoveren.” De gepresenteerde agenda sluit aan bij het Europese 'Action Plan for the Automotive Industry'.\n\nDe bijeenkomst op de Hannover Messe 2025 werd mede namens de sector georganiseerd door RAI Automotive Industry NL. Technisch voorzitter van de bijeenkomst was Pim Grol (Managing Director RAI Automotive Industry NL). Onder de deelnemers bevinden zich vooraanstaande CEO’s en directieleden van onder andere DAF Trucks, NXP, LeydenJar, Milence en GetFocus, evenals vertegenwoordigers van Battery Competence Cluster NL (BCC-NL) en het ministerie van Economische Zaken.\n\nREDACTEUR LOGISTIEK.NL",
    "url": "https://www.logistiek.nl/202362/automotive-top-pleit-voor-stevig-industriebeleid-en-slimme-logistiek"
  },
  {
    "title": "Dorp met 2.500 arbeidsmigranten naast Van der Valk in Lelystad – Tekort aan huisvesting – Klein dorp",
    "content": "Naast het Van der Valk Hotel in Lelystad komt een internationale campus voor het huisvesten van zo'n 2.500 arbeidsmigranten. De gemeente Lelystad en Van der Valk Investments (VDVI) hebben een koop- en realisatieovereenkomst ondertekend voor de bouw van de locatie die tijdelijke huisvesting mogelijk maakt.\n\nDe logistieke centra in Lelystad schieten als paddenstoelen uit de grond, onder meer bij Flevokust Haven en bedrijventerreinen Oostervaart en Zuiderpark. Het huisvesten van arbeidsmigranten levert geregeld problemen op. De komst van veel nieuwe dc’s zal de uitdagingen in de toekomst nog groter maken. De campus naast het Van der Valk Hotel moet bijdragen aan een structurele oplossing voor het tekort aan huisvesting voor arbeidsmigranten.\n\nLelystad kampt volgens de gemeente met een tekort aan geschikte huisvesting voor arbeidsmigranten, wat leidt tot overlast in woonwijken en illegale kamerverhuur. Met de realisatie van de International Campus kan deze problematiek worden aangepakt.\n\nDaarnaast biedt de campus grote logistieke bedrijven in Lelystad de mogelijkheid om personeel te huisvesten en te behouden, benadrukt wethouder Dennis Grimbergen: “De Internationale Campus draagt bij aan een structurele oplossing voor de huisvestingsproblemen en zorgt voor een beter woon- en leefklimaat in de stad.”\n\nDe Internationale Campus Lelystad zal bestaan uit meerdere gebouwen met maximaal vier bouwlagen. Naast woonruimte komt er een informatiecentrum, een kleine supermarkt en kleinschalige horeca. Verder komen er recreatie- en sportvoorzieningen, multifunctionele ruimtes, zoals praktijkruimtes voor medische of paramedische functies, en een terrein dat 24 uur per dag, zeven dagen per week beveiligd zal worden. Elk gebouw krijgt eigen huismeesters. De architectuur van de campus wordt afgestemd op de omgeving.\n\nREDACTEUR LOGISTIEK.NL",
    "url": "https://www.logistiek.nl/202360/dorp-met-2-500-arbeidsmigranten-naast-van-der-valk-in-lelystad"
  },
  {
    "title": "1 april in de lo(l)gistiek: van palletpuppies tot fietsend opladen – E. van Wijk: Fastfood met een logistieke twist – DHL introduceert ‘Pallet Pups’ – Blom start veiligheidsopleiding voor robots – TLN brengt circulaire (kartonnen) zeecontainer op de markt – SVZ brengt scheepvaart in beweging – Veenstra-personeel fietst voor e-trucks – Wetron leveringen per bakfiets in Weert – Vos onthult de vrachtwagendouche – Wallmart komt naar Deventer – Versteijnen Logistics blijft het gewoon doen",
    "content": "Op 1 april worden traditiegetrouw weer verschillende opvallende logistieke innovaties gepresenteerd die sector doen opkijken. Zo maakt E. van Wijk bekend een truck drive-through fastfoodrestaurant te openen langs de snelwegen, kondigt SVZ de lancering van haar eigen oceanliner aan en introduceert TLN een circulaire kartonnen zeecontainer als duurzame transportoplossing. We zetten de meest opvallende aankondigingen op een rij.\n\nVan zelfrijdende vrachtwagens tot duurzame logistieke oplossingen, de verrassende innovaties blijven maar komen op deze 1 april 2025. Hieronder een overzicht van de meest opvallende ontwikkelingen.\n\nGoed nieuws voor hongerige chauffeurs. Vanaf 1 juli 2026 opent E. van Wijk langs belangrijke transportroutes in Europa fastfoodrestaurants met drive-throughs speciaal voor vrachtwagens. De vestigingen, in Nederland, Duitsland, Polen, Roemenië en Italië, bieden snelle maaltijden zoals de Truckers Triple Burger en de vegan E. van Wienerschnitzel, zodat chauffeurs hun cabine niet hoeven te verlaten.\n\n“Onze chauffeurs verdienen een betrouwbare plek om te eten. E. van Wijk Food biedt een snelle en smakelijke oplossing”, zegt een woordvoerder. Het initiatief is een reactie op de vraag naar trucker-restaurants en wordt gezien als een kans om de logistieke sector te verrijken. Vanaf medio 2026 kunnen chauffeurs dus snel en gemakkelijk bijtanken met een maaltijd onderweg!\n\nDHL Freight heeft vanaf vandaag een bijzonder teamlid toegevoegd aan hun leveringsdiensten: Pallet Pups – speciaal getrainde honden die elke levering in Europa begeleiden. Deze vrolijke viervoeters zorgen niet alleen voor een veilige levering, maar brengen ook plezier in de werkruimtes. Of het nu gaat om een blaf bij vertraging of kwispelen bij levering, deze honden maken het transport een stuk aangenamer.\n\nMet de toenemende automatisering in magazijnen is het duidelijk dat robots niet alleen goed moeten functioneren, maar ook veilig moeten werken. Daarom lanceert Blom Opleidingen als eerste in Nederland de cursus Veilig Werken in het Magazijn – Speciaal voor Robots.\n\nIn deze unieke training leren robots onder andere voorrangsregels en hoe ze vriendelijk kunnen piepen bij het inhalen. Deze innovatieve benadering van robotveiligheid sluit aan bij BLOM’s meer dan 30 jaar ervaring in intern transport en veiligheid.\n\nIn een ambitieuze stap richting duurzaamheid zegt TLN een circulaire zeecontainer te hebben ontwikkeld, gemaakt van karton. Deze innovatieve container biedt een out-of-the-box-oplossing om de transportcapaciteit te verhogen en tegelijkertijd brandstof te besparen. Dit initiatief is onderdeel van TLN’s bredere strategie om de logistieke sector klimaatneutraal te maken en past in hun bredere innovatiestraat, zoals het TLN Innovation Centre.\n\nNa maanden van voorbereiding heeft SVZ vandaag eindelijk haar eigen oceanliner in gebruik genomen, die de verbinding legt tussen de weg en de zee.\n\nDe eerste SVZ Oceanliner vertrok op 1 april uit Rotterdam, en markeert een iconische uitbreiding in hun logistieke dienstverlening. SVZ belooft een efficiënte en betrouwbare verbinding voor internationaal transport via zee, wat de mogelijkheden voor hun klanten verder vergroot.\n\nVeenstra|Fritom lanceert een creatieve aanpak om duurzame energie op te wekken voor hun elektrische vrachtwagens. Het ‘Fit to Drive’-systeem maakt gebruik van bureaufietsen die gekoppeld worden aan het laadstation van elektrische vrachtwagens. Medewerkers kunnen zo dagelijks bijdragen aan het opwekken van energie, wat zorgt voor extra rijbereik. De testfase begint binnenkort, en het bedrijf verwacht dat hun medewerkers gemiddeld 50 kilometer rijbereik per dag zullen opwekken.\n\nWetron zet een grote stap in het verduurzamen van haar leveringen. Vanaf 1 april 2025 starten ze met bakfietsleveringen in de regio Weert. Deze CO2-neutrale leveringen worden uitgevoerd door kantoormedewerkers en moeten helpen om het chauffeurstekort te verminderen. Het initiatief biedt medewerkers tegelijkertijd een kans om het werkveld van dichtbij te ervaren, terwijl ze bijdragen aan een groenere toekomst.\n\nVos Transport heeft vandaag aangekondigd dat het werkt aan de ontwikkeling van de eerste vrachtwagendouche. De douchecabine, die achter de chauffeursstoel geïntegreerd zal worden, biedt chauffeurs de mogelijkheid om zich onderweg op te frissen. Met een warmwaterreservoir en afvaltank wordt de douche volledig geoptimaliseerd voor onderweg. Het systeem zal vanaf 2026 beschikbaar zijn.\n\nTerwijl heel Nederland praat over de (on)wenselijkheid van grote distributiecentra, wordt er in Deventer stevig door gebouwd. Dat schrijft wethouder Jaimi van Essen op LinkedIn.\n\n\"Na de PLUS-distributiehub komt nu het allergrootste logistieke centrum van Oost-Nederland naar onze stad: Walmart XXL. Met een oppervlakte zo groot als 10 voetbalvelden en een zichtbaarheid die je niet kunt missen, zetten we Deventer definitief op de kaart als dé plek voor grootschalige distributie. Werkgelegenheid, economische groei en nóg meer vrachtverkeer: we zeggen er volmondig 'ja' tegen!\"\n\nTot slot, Versteijnen Logistics houdt het op de dag van de lol 'gewoon' bij wat ze altijd doen: “Logistiek zonder poespas”, zegt het bedrijf. “Je verwacht op 1 april misschien een grap, maar bij Versteijnen zorgen we gewoon voor goed geregelde logistiek, zonder fratsen.”",
    "url": "https://www.logistiek.nl/202331/1-april-in-de-lolgistiek-van-palletpuppies-tot-fietsend-opladen"
  },
  {
    "title": "Logistiek bouwicoon Willy Naessens (85) overleden – Transportbedrijven – Willy Naessens Nederland – 'Onderneming van het jaar'",
    "content": "De Belgische ondernemer Willy Naessens is op 85-jarige leeftijd overleden. Naessens laat een indrukwekkend zakelijk imperium achter dat ook in Nederland zichtbaar is. Wat begon met kleine betonwerken, groeide onder zijn leiding uit tot de Willy Naessens Group: een veelzijdige bouwgroep met een sterke focus op industriebouw en logistiek vastgoed.\n\nOp maandag 31 maart 2025 is Willy Naessens, de oprichter van de Willy Naessens Group, op 86-jarige leeftijd overleden. Het is niet duidelijk waaraan hij precies is overleden, maar volgens Belgische media raakte hij begin dit jaar ten val, waarbij hij zijn heup brak. Tijdens het hersteltraject deden zich een aantal complicaties voor die hem erg verzwakt hebben, zo meldt zijn bedrijf, wat uiteindelijk tot zijn overlijden heeft geleid.\n\nNaessens, geboren op 14 februari 1939 in Elsegem (België), bouwde vanuit het niets een indrukwekkend zakelijk imperium, waarin transport en logistiek altijd een centrale rol speelden. Naessens’ ondernemerspad begon bescheiden in de jaren zestig met een kippenkwekerij. Al snel breidde hij zijn activiteiten uit naar veevoederhandel, waarbij hij zijn eerste vrachtwagen, een Bedford met een laadvermogen van zes ton, aanschaft. Dit markeerde het begin van zijn langdurige betrokkenheid bij transport.\n\nZijn bedrijf groeide al snel uit tot een industriële groep met meer dan 50 dochterondernemingen, actief in betonbouw, voeding, transport en logistiek. Vooral in de bouwsector zette hij vroeg in op eigen transportcapaciteit, waarmee hij de controle over leveringen en planningen in handen kreeg. Zijn bedrijf beschikte over een indrukwekkend wagenpark voor het transport van prefabbeton en andere bouwmaterialen en was jarenlang actief in zowel nationaal als internationaal wegtransport.\n\nDe Willy Naessens Group breidde ook uit naar Nederland, waar het onder andere de hoofdaannemer is van het mega-dc van Jysk in Lelystad. In het verleden gaf het bedrijf leiding aan de bouw van Panattoni Park Steenwijk en het dc in Oosterhout waar Primark en Kruidvat in zitten.\n\nIn Nederland richtte het bedrijf ook Transwinaton Nederland op, de transporttak van het bedrijf. Dit bedrijf verzorgt het vervoer van materialen en machines naar de eigen werven, en biedt daarnaast ook transport, hijswerkzaamheden en transportbegeleiding voor derden aan. Het gebeurt met eigen materieel én in samenwerking met vaste partners.\n\nTot zijn overlijden bleef Naessens nauw betrokken bij zijn bedrijf, dat inmiddels meer dan 2.500 werknemers telt en een omzet van meer dan een miljard euro genereert. Eind 2023 werd de Willy Naessens Group nog bekroond tot ‘Onderneming van het Jaar’.\n\nWilly Naessens was niet alleen een succesvolle ondernemer, maar ook een kleurrijk figuur die bekend werd door zijn verschijning in de tv-reeks The Sky is the Limit. Zijn nalatenschap gaat verder dan zijn bedrijfsresultaten. “Hij was een inspiratiebron voor iedereen. Zijn nalatenschap zal voortleven in de waarden die hij ons heeft meegegeven om zijn levenswerk met dezelfde toewijding verder te zetten\", zegt de directie van de Willy Naessens Group in een verklaring.",
    "url": "https://www.logistiek.nl/202329/logistiek-bouwicoon-willy-naessens-85-overleden"
  },
  {
    "title": "Tandheelkundig familiebedrijf betrekt nieuw warehouse Breda – Duurzaam en toekomstgericht ontwerp – Snelle en efficiënte levering – Internationale uitbreiding",
    "content": "Dentalair, leverancier in de tandheelkundige sector, uit Dordrecht heeft een huurovereenkomst getekend met eigenaar WDP voor een nieuw warehouse in Prinsenhil Logistics Park in Breda.\n\nOp 4 april 2025 betrekt familiebedrijf Dentalair uit Dordrecht het nieuwe warehouse midden op Logistiek Park Prinsenhil in Breda. Bij het ontwerp van het pand is gefocust op een moderne uitstraling en duurzaamheid. Het warehouse, met een oppervlakte van 4.575 vierkante meter, voldoet aan de hoogste milieunormen, waaronder energielabel A+++ en het Breeam-NL certificaat ‘Very Good’.\n\nHet warehouse op Prinsenhil Logistics Park is ontworpen met de toekomstige werkbehoeften van het personeel in gedachten. Logistiek vastgoedaanbieder WDP heeft hiermee, volgens eigen zeggen, een esthetisch verantwoord logistiek centrum gecreëerd, waarbij groene gevels en daken, het gebruik van veel daglicht en de integratie van natuur centraal staan. Deze duurzame maatregelen maken het gebouw niet alleen energie-efficiënt, maar zorgen ook voor een comfortabele werkomgeving voor de medewerkers van Dentalair.\n\nDankzij de strategische ligging van het warehouse in het logistieke knooppunt van Breda kan de leverancier de klanten in de Benelux, Duitsland en Scandinavië binnen 48 uur leveren. Het bedrijf werd in deze transactie bijgestaan door Savills Nederland, terwijl WDP werd geadviseerd door De Lobel & Partners.\n\nSinds november 2024 heeft Dentalair een intensieve samenwerking met de Spaanse ProClinic Group, waardoor het bedrijf profiteert van internationale expertise en logistieke synergie met warehouses in onder andere Spanje, Frankrijk, Polen en Italië.\n\nDentalair is een familiebedrijf uit Dordrecht met meer dan 60 jaar ervaring in de tandheelkundige sector. Het bedrijf is een van de grootste leveranciers van tandheelkundige apparatuur en verbruiksartikelen in Nederland en biedt daarnaast service en interieurbouw voor de tandheelkundige zorgsector.\n\nREDACTEUR LOGISTIEK.NL",
    "url": "https://www.logistiek.nl/202332/tandheelkundig-familiebedrijf-betrekt-nieuw-warehouse-prinsenhil-breda"
  }
]